Olifantentranen

Iris Versluis





Copyright 2017 Iris Versluis





Smashwords Edition License Notes

Thank you for downloading this ebook. This book remains the copyrighted property of the author, and may not be redistributed to others for commercial or non-commercial purposes. If you enjoyed this book, please encourage your friends to download their own copy from their favorite authorized retailer. Thank you for your support.





Inhoudsopgave

Olifantentranen

Over het verhaal

Over de auteur

Meer titels van Iris Versluis

Contact





Olifantentranen





Ekaja stuurde de jeep over de hobbelige modderweg. Takken sloegen tegen de zijkant en soms zakte een wiel zo diep weg dat ze ervan overtuigd was dat de jeep stil zou vallen. Maar tot nu toe had het voertuig haar en professor Patel niet in de steek gelaten.

De jonge dokter wierp een snelle blik op haar bijrijder. Afgezien van zijn terugtrekkende haargrens en gerimpelde huid, zag hij eruit als een jongen die voor het eerst op schoolreis ging. Blosjes sierden zijn wangen en zijn ogen schoten heen en weer om alles zo goed mogelijk in zich op te nemen. Ze deelde de professors opwinding niet. Zenuwen, die voelde ze wel. Haar witte T-shirt was volledig doorgezweet en dat kwam niet alleen door de drukkende warmte en de inspanning van het rijden.

De open plek waar ze naar op weg waren, verscheen na een scherpe bocht. De takken schuurden nu zo dicht langs de jeep, dat Ekaja blij was dat ze er waren. Ze zette het voertuig aan de kant en stapte uit.

‘Vanaf hier moeten we lopen, professor.’

Patel grijnsde breed. ‘Geen probleem. Daar ben ik op voorbereid.’

Hij zwaaide zijn benen naar buiten en Ekaja glimlachte toen ze zijn stevige bergschoenen zag. Ze had haar reis liever alleen ondernomen maar ze had iemand nodig voor het geval het straks fout zou gaan. Met professor Patel had ze het niet slecht getroffen. Hij liet haar de leiding nemen en vertrouwde onvoorwaardelijk op haar kennis over de Rakhava. Voor hem was dit een spannende ontdekkingstocht. Voor haar was het een pijnlijke terugkeer naar haar verleden.

Niet veel later liepen ze achter elkaar over een smal pad. Ieder willekeurig persoon zou het pad over het hoofd hebben gezien, maar Ekaja wist waarnaar ze moest zoeken. Haar kleine voeten hadden het misschien wel duizend keer gelopen. Iets verderop, net voorbij de bocht naar links, stond de Paralkula plant, waarvan de roze bloemen in de zomer een zware, zoete geur verspreiden. Ze nam de bocht en leek het verleden in geslingerd te worden. Ze zag haar tienjarige zelf, een tenger meisje dat sjouwend met een zware koffer achter de Westerse onderzoekers aanliep. Ze hoorde haar kinderstem, die Engelse woorden oefende. En ze rook de zoete geur.

‘Wat een mooie plant.’ De stem van professor Patel haalde Ekaja uit haar mijmeringen en alleen de geur bleef.

‘De Rakhava noemen het een Paralkula plant,’ zei Ekaja. ‘Ze plukken regelmatig de bloemen en geven ze aan de olifanten. Ze denken dat de dieren de geur lekker vinden.’

Ze liepen verder tot Ekaja kinderstemmen hoorde die zich vermengden met het getrompetter van olifanten. Een akelig gevoel nestelde zich in haar buik. Meer dan twintig jaar was ze weg geweest. Nooit had ze de behoefte gevoeld om terug te gaan. En nu stond ze hier onder het vochtige groene bladerdak. Ze hield zich voor dat het slechts een kort bezoek zou zijn en puur voor wetenschappelijke redenen. Ze was het aan de wetenschap verplicht en aan de mensen die haar uit deze negorij hadden weggehaald.

Ze haalde diep adem en probeerde haar zenuwen te bedaren. Professor Patel legde een hand op haar schouder. ‘Gaat het?’

‘Jawel, professor, we gaan verder.’

De eerste hutjes verschenen. Simpele ronde constructies van leem met een rieten dak. Een vrouw, gekleed in een jurk geverfd in felle kleuren, zat op een laag krukje en schrobde kleding in een tobbe. Om haar nek droeg ze een zware ketting van ivoren figuurtjes. De van olifantshuid gemaakte armbanden, die normaal haar polsen sierden, lagen naast de wastobbe zodat ze niet nat zouden worden. Het meest opvallende aan de vrouw waren haar oren. In haar oorlellen zaten ringen van minimaal tien centimeter doorsnede. Onwillekeurig raakte Ekaja haar eigen oorlel aan. Ondanks dat de gaten waren dichtgenaaid, was de misvorming nooit helemaal weggetrokken.

Twee kinderen renden op de bezoekers af. Het jongetje was naakt, het meisje droeg enkel een kleurige omslagdoek om haar middel.

Professor Patel ging op zijn knieën zitten en zei ze in het Hindi gedag. De taal van de Rakhava leek ongeveer net zoveel op het Hindi als het Hindi op het Engels leek en dus begrepen de kinderen er maar weinig van. Ze giechelden en raakten voorzichtig Patels kleding en bril aan. De professor lachte en zette zijn bril op bij het meisje. Met grote, verbaasde ogen keek ze door de bril heen en begon toen te schaterlachen.

Ekaja wipte ongeduldig van de ene op de andere voet. Ze zag zichzelf weer als jong meisje, met open mond starend naar de vreemde, witte mensen die het dorp inliepen. ‘Kom, professor,’ zei ze en schudde de herinnering van zich af. ‘We moeten verder.’

Patel zette zijn bril weer op en ze vervolgden hun weg. Bij iedere stap die ze zetten, werden ze door meer mensen met grote ogen aangestaard. Ekaja was blij dat tot nu toe niemand haar leek te hebben herkend. Ze was liever de onbekende wetenschapper, dan de terugkerende dochter. Maar ze vreesde dat dit niet lang meer zou duren.

Patel liep bij haar vandaan en Ekaja zag al snel waar zijn aandacht door was getrokken. Een grote groep kinderen was bezig met een balspel. Een jonge olifant van een jaar of twee deed mee met het spel. Iedere keer als de bal haar werd toegespeeld, ging haar slurf in de lucht en trompetterde ze triomfantelijk. Haar moeder stond aan de zijlijn en hield het spel nauwlettend in de gaten.

‘Dit… dit,’ stotterde de professor. ‘Dit is magnifiek.’ Met een glimlach van oor tot oor keek hij Ekaja aan.

‘De olifanten zien de mensen van de Rakhava als deel van de kudde,’ legde Ekaja uit. ‘Ze gaan met mensen om zoals ze met hun eigen soortgenoten omgaan.’

Ekaja keek naar de olifant aan de zijlijn. Was dit Ba’ni? De leeftijd kon kloppen. Ze was zelf net dertig geworden, dus moest Ba’ni ongeveer vijfentwintig zijn. De olifant zag Ekaja en tellenlang keken ze elkaar aan. Het getrompetter en de opgewonden kreten van de kinderen vervaagden. Ekaja besefte dat het inderdaad Ba’ni was. Ze was oud geworden. Haar ogen werden omlijnd door diepe groeven en de vermoeidheid was erin te lezen. Een vreemde melancholie overviel de jonge dokter en ze moest een brok in haar keel wegslikken. Nooit had ze gehuild om haar vertrek uit het dorp, waarom dan nu opeens die emotie? Ba’ni gooide opeens haar slurf in de lucht en trompetterde luid. De vermoeidheid in haar ogen maakte plaats voor het enthousiasme dat Ekaja goed kende. De olifant zette zich in beweging en kwam in een flinke draf op Ekaja toelopen. De kinderen stopten hun spel en keken verbaasd naar de olifant die stofwolkjes achter haar opwierp. Het kleintje hobbelde haar moeder achterna.

Ba’ni stopte vlak voor Ekaja en begon haar met haar slurf al snuivend af te tasten. Ekaja stak haar arm in de lucht ter begroeting en de olifant wikkelde haar slurf om Ekaja’s arm.

‘Dag Ba’ni,’ zei Ekaja zacht.

‘Ekaja?’ vroeg een bekende stem achter haar.

Ekaja maakte zich los uit Ba’ni’s begroeting en draaide zich om.

‘Dag vader,’ zei ze in de taal van de Rakhava. De woorden voelden vreemd en roestig. Ze wikkelden hun armen om elkaar. Behalve de nieuwe rimpels in zijn gezicht was hij weinig veranderd. Hij droeg enkel een halflange, linnen broek en om zijn nek zat met dik koord een deel van een slagtand gebonden.

‘Gaat het goed met je?’ vroeg haar vader.

‘Ja, heel goed. Ik ben dokter.’

‘Wat je zo graag wilde,’ mompelde haar vader.

‘Ja.’

Een ongemakkelijke stilte viel.

‘Wat brengt je hier?’ verbrak haar vader de stilte. Ze hoorde achterdocht in zijn stem.

‘Ik wilde professor Patel graag de olifanten laten zien. We blijven alleen vandaag.’ Ze draaide zich om naar de professor en legde uit wat ze zojuist had gezegd. De professor stak zijn hand uit en haar vader schudde deze. Blijkbaar was hij de westerse vorm van begroeting nog niet vergeten.

‘Jullie zijn welkom,’ zei haar vader en Ekaja vertaalde de woorden.

Professor Patel straalde. ‘Kun je hem zeggen dat zijn gastvrijheid zeer wordt gewaardeerd?’

Ekaja vertaalde en haar vader reageerde met een hoofdknik richting de professor.

‘Kom,’ zei ze tegen professor Patel. ‘We gaan naar de rivier. Daar zijn de verblijven van de olifanten en baden ze.’

Ze bereikten de stallen. De grote, houten hokken werden beter onderhouden dan de krakkemikkige hutjes waarin de Rakhava zelf leefden. Op iedere stal was bovenaan een plankje met daarop een schildering van de olifant getimmerd. Iedere dag klommen de lenigste jongens uit het dorp omhoog om de bordjes te versieren met verse bloemen en bladeren. In de stallen lagen Paralkula bloemen op een dik bed van gedroogd gras en kruiden. Ekaja had er weinig oog voor en liep naar de stal die het dichtst bij het water stond, het verblijf van de olifant die ze zocht. Een gevoel van urgentie had bezit van haar genomen en ze wilde zo snel mogelijk weer weg.

Ze haalde een glazen flesje en een scherp mes uit haar broekzak en klemde het in haar hand. ‘Het wordt tijd dat je de schuld aan mijn moeder vereffend, Na’ja,’ zei ze in zichzelf.

Tot haar teleurstelling was de stal leeg. Er klonk gesnuif achter haar en Ekaja draaide zich om. Ba’ni en haar kind waren haar gevolgd. ‘Ga weg, Ba’ni. Ik heb jou niet nodig. Ga naar je eigen stal.’

Ba’ni draaide haar kop weg en liep demonstratief langs Ekaja heen de grote stal in. Ekaja voelde haar hart een slag over slaan toen ze het bordje boven de stal zag. Dit was Ba’ni’s stal. Ze was er zelf bij geweest toen het bordje werd ontworpen. De afbeelding was geschilderd met geel pigment en werd gekenmerkt door de gele streepjes die rond de olifant waren gezet. De streepjes stonden symbool voor Ba’ni’s naam, die zonnestraal betekende. Dat moest betekenen dat Na’ja dood was en dat Ba’ni haar had opgevolgd.

Ekaja beet op haar lip. Waarom Ba’ni van alle olifanten?

Ze wierp een blik op professor Patel maar deze had haar moment van paniek niet gezien. Hij keek naar twee olifanten die in de rivier aan het baden waren. Ze herinnerde zich haar eigen baadsessies met Ba’ni nog goed. Ze begonnen altijd voorzichtig. Eerst ging de slurf in het water die met al wildere bewegingen heen en weer werd geslingerd. De oogjes van Ba’ni gingen dan dicht en je kon haar zien genieten. Ekaja zelf deed met haar armen net zo hard mee en samen maakten ze van de rustige rivier een wild kolkende massa. Daarna met voorzichtige stappen dieper het water in. Een vrolijke kreet en getrompetter als Ekaja haar rug en Ba’ni haar onderlijf nat werd. Als ze ver genoeg in het water stonden, lieten ze zich gelijktijdig omvallen. Even zwevend, even gewichtloos.

Ekaja liet een bibberende zucht ontsnappen en liet haar vinger langs het vlijmscherpe mes glijden. Eigenlijk was het juist goed dat Ba’ni nu de gezegende olifant was. Van Na’ja wist ze niet zeker of de olifant voor haar zou huilen, dat had ze voor Ekaja’s moeder immers ook niet gedaan, maar bij Ba’ni had ze geen twijfels.

Patel kwam naar haar toelopen. ‘Wat een prachtig gezicht,’ zei hij en wees naar de badende olifanten.

‘Ja, prachtig, ’ mompelde Ekaja.

Patels oog viel op het mes in Ekaja’s hand. ‘Wat ga je daarmee doen?’

‘Niets,’ zei Ekaja zacht. Ze stopte het snel weg en wees naar de stal van Ba’ni. ‘Dit is de stal van de leidster van de groep,’ zei ze. ‘Op de posten heeft de medicijnman beschermende tekens geschilderd. Ieder jaar worden de tekens bijgewerkt. Het is een omvangrijk ritueel met veel ceremonie en dans. U zou het vast mooi vinden.’

Patel raakte de tekens aan. ‘En dit is ook de olifant waar genezende krachten aan worden toegeschreven?’

Ekaja antwoordde bevestigend.

Ba’ni had het gesprek nauwlettend in de gaten gehouden en zette nu met uitgestrekte slurf twee passen richting professor Patel.

‘Ooh.’ Patel bleef doodstil staan en keek met grote ogen naar de olifant.

‘Blijf gewoon rustig staan, professor, ze is nieuwsgierig naar u. Het is een hele eer dat ze u wil begroeten. De olifanten zijn normaal heel wantrouwend naar vreemden.’

Ba’ni begon de professor met haar slurf af te tasten. Haar jong keek toe en deed haar moeders bewegingen in de lucht na.

Ekaja zag haar kans en zette enkele passen naar achteren. Patel ging volledig op in het contact met de olifant. Hij zou wat ze nu ging doen nooit goedkeuren. Ze voelde zich er schuldig over dat ze de professor onder valse voorwendselen had meegenomen maar het was noodzakelijk. De huidige regels en ethische commissies maakten het in Ekaja’s ogen onmogelijk om nog tot echte wetenschappelijke doorbraken te komen. Wat ze nu ging doen, kon zo’n doorbraak betekenen en dus kon ze niet anders dan de regels breken. En toch bleef er twijfel. De gevolgen voor de Rakhava konden afschuwelijk zijn. Ze schudde resoluut haar hoofd. Nu was er geen tijd meer voor twijfel, ze moest het doen.

Ekaja klemde het mes stevig in haar hand en zette het op de juiste plek. Een messteek daar was niet dodelijk maar wel ernstig.

Op datzelfde moment trompetterde Ba’ni. Ekaja schrok en het mes verschoof. De professor draaide zich om en keek naar Ekaja.

‘Wat ga je doen?’ riep hij uit.

‘Iets wat ik moet doen. Voor de wetenschap,’ fluisterde Ekaja. Met haar andere hand reikte ze in haar tas en klemde het flesje vast. ‘Als het mij niet lukt, moet u Ba’ni’s tranen opvangen, professor.’

‘Wat? Haar tranen opvangen? Meisje, wat bezielt je?’ Patel stapte naar voren en reikte naar haar arm. Ekaja was sneller en draaide zich behendig van Patel weg. Ze verstevigde haar grip op het mes en stak. De pijn overweldigde haar en ze gilde. Ba’ni deinsde geschrokken bij haar vandaan en trompetterde luid.

Ekaja werd zwart voor haar ogen en zakte ineen. De wereld om haar heen vervaagde en er was alleen nog maar de intense, brandende pijn. Iemand legde haar voorzichtig op haar rug.

‘Wat heb je gedaan,’ mompelde Patel terwijl hij haar t-shirt kapot scheurde om de wond te bekijken.

Ekaja dwong de pijn naar de achtergrond de bewoog haar hand naar de wond. Direct voelde ze er warm, kleverig bloed overheen gutsen. Het bloedde te hard. Had ze verkeerd gestoken? Ondanks dat ze lag, dansten er nog steeds zwarte vlekken voor haar ogen.

‘Ba’ni!’ riep ze zwakjes. ‘Ba’ni!’

De olifant liep met haar dochter de stal uit naar de rivier.

Ekaja staarde naar de twee kleine staarten die zich zacht wiegend van haar verwijderden.

‘Ba’ni! Alsjeblieft!’

De olifant stopte en draaide zich om. Ondanks de zwarte vlekken, zag Ekaja dat ze huilde. Dikke tranen biggelden over haar gerimpelde huid.

‘Je moet naar me toekomen,’ riep Ekaja zwakjes.

Ba’ni draaide haar kop weg.

‘Nee!’ Ekaja duwde zichzelf overeind en half blind zwalkte ze richting Ba’ni. Direct draaide de olifant zich weer om en liep bij haar vandaan.

Ze viel op de grond en tastte blind om zich heen. Ze hoorde voetstappen. Het flesje werd uit haar verkrampte vingers gewurmd. De grond begon te trillen. De trilling van twee olifanten in volle draf.

De voetstappen kwamen terug. Ze werd opgetild. ‘Het spijt me,’ zei de professor. ‘Ik heb geprobeerd haar tranen te vangen maar het ging niet. Ze draafde direct weg. Ik breng je naar de jeep en we gaan naar het ziekenhuis.’

‘Nee,’ zei Ekaja zacht. ‘Dat haal ik niet. Kleed me uit en leg me bij de rivier. En houd het flesje bij me weg.’

‘Wat?’

‘Doe het.’

Ze hoorde meerdere voetstappen en zag de vage schaduwen van de dorpsbewoners. Ekaja herhaalde haar woorden in de taal van de Rakhava. Direct begonnen ze aan haar kleding te trekken en het duurde niet lang voor tientallen handen haar naar de rivier droegen. Ze werd neergelegd op een steen. Was het de steen waar ze vroeger vaak had gezeten? Haar hoofd voelde licht. Veel te licht. Ekaja zakte weg in een verwarde droom.





‘Hé, afblijven!’

Ekaja werd bij haar arm gepakt. Ze draaide zich om en keek omhoog naar een grote man. Ze klemde het fruit in haar armen nog steviger vast.

‘Karan, laat dat meisje maar,’ zei een andere fruitplukker. ‘Haar vader regelt het wel.’

De man liet los en Ekaja rende weg. Buiten adem bereikte ze de stal van Na’ja. De olifant had verse takken gehad en was met haar slurf bezig deze in kleinere stukken te breken. Met haar voorpoot ging ze op de tak staan en trok net zo lang tot een deel van de tak loskwam.

‘Na’ja,’ zei Ekaja zacht. Ze legde een deel van het fruit voor de olifant neer. ‘Dit is veel lekkerder dan zo’n droge tak.’

Behoedzaam kwam Na’ja dichterbij, snuffelde aan het fruit en pakte het op met haar slurf.

‘Goed zo, Na’ja.’ Ekaja zette een paar stappen naar achteren en hield het overige fruit naar voren. ‘Ik heb nog meer. Dat krijg je als je met me meekomt.’

Een slurf beroerde Ekaja van achter in haar nek. Het kriebelde en Ekaja draaide zich om. Ba’ni probeerde haar slurf om Ekaja’s arm te wikkelen en haar mee te trekken.

‘Ik kan nu niet spelen,’ zei Ekaja, terwijl ze haar arm los wurmde. ‘Ik moet Na’ja naar onze hut lokken. Ze moet mama genezen. Kun je me daarmee helpen, Ba’ni?’

Ba’ni trompetterde. Ekaja wist niet of dat betekende dat ze het begrepen had of dat het een nieuwe uitnodiging was om te gaan spelen. Inmiddels had Na’ja het fruit op dat Ekaja voor haar had neergelegd en reikte nu met haar slurf naar het fruit in Ekaja’s armen.

Ekaja zette weer een paar stappen naar achteren. ‘Eerst mama genezen, dan krijg je de rest.’

Stap voor stap lokte Ekaja de leidster van de kudde mee. Ba’ni liep erachteraan en duwde Na’ja af en toe tegen haar achterste. Ze bereikten de hut. Ekaja legde wat fruit voor Na’ja neer en ging snel naar binnen. ‘Mama, je moet naar buiten komen, Na’ja is er weer.’

Mama duwde zich moeizaam overeind. ‘Ooh, lieverd, stop er toch mee. Na’ja wil me niet genezen.’

‘Onzin, mama. Vandaag gaat ze je genezen, dat voel ik.’ Ze liep naar haar moeder en ondersteunde haar zo goed en kwaad als dat ging voor een tenger meisje van tien.

Ze strompelden de hut uit en een waas van zweet lag over haar moeders gezicht toen ze voor Na’ja ging zitten.

Na’ja stopte met eten en keek naar de zieke vrouw voor haar. Ba’ni stond er doodstil naast.

‘Kom op, genees mama,’ prevelde Ekaja.

Na’ja draaide zich om en liep weg.

‘Nee,’ gilde Ekaja. ‘Kom terug, Na’ja, kom terug!’ Ze rende de olifant achterna en probeerde haar de weg te versperren. ‘Waarom genees je haar niet? Je moet haar genezen!’

Na’ja zocht haar weg om Ekaja heen. Het meisje probeerde tegen haar poot aan te duwen, maar Na’ja duwde haar simpelweg van zich af. Ekaja tuimelde achterover en zag de olifant in draf vertrekken.

Ba’ni was hen achterna gekomen en reikte met haar slurf naar Ekaja’s hand. Ekaja sloeg haar slurf weg. ‘Ga weg, Ba’ni.’

Ekaja bleef zwijgend op de grond zitten. Tranen brandden achter haar ogen. Het was niet eerlijk. Na’ja had al zoveel mensen genezen. Waarom dan niet mama? Ze hoefde alleen maar even te huilen. Rot olifant.

Verderop klonken opgewonden stemmen. Ekaja tuurde in de richting van het geluid en zag dat het halve dorp was uitgelopen. Ze liep er op af en zag de meest vreemde mannen en vrouwen die ze ooit had gezien. Ze droegen kleding met een stoffige grondkleur en hadden grote dingen aan hun voeten.

Eén van het had zelfs gele haren. Ekaja drong zich naar voren en keek de rare mensen met open mond aan.

De vrouw met de gele haren knielde voor haar neer. Ze zei iets in een vreemde taal en glimlachte. Ekaja lachte terug.



Ekaja werd wakker van een grote plens water in haar gezicht. Haar hoofd bonkte maar haar zicht was helder. Ekaja keek recht in de ogen van Ba’ni. Haar slurf tastte Ekaja’s lichaam af om te zien of het in orde was.

‘Dankjewel,’ zei Ekaja zacht. Ze duwde zichzelf voorzichtig omhoog. Opnieuw waren er duizelingen maar die trokken weg toen ze eenmaal rechtop zat. Haar vingers gleden over de wond en vonden enkel een dun litteken.

Ba’ni’s dochter duwde tegen haar moeder. Ba’ni zette een twijfelende stap naar voren, richting het water. Ze keek naar Ekaja.

‘Ga maar,’ zei Ekaja. ‘Ik ben in orde.’

Ba’ni liep enkele stappen verder en bracht het water met haar slurf in beweging. Haar dochter volgde haar voorbeeld en samen veranderden ze het water in een wilde rivier.

De professor liep naar Ekaja toe en gaf haar met afgewend hoofd een omslagdoek aan. ‘Je wilde haar tranen vangen voor wetenschappelijk onderzoek,’ zei Patel zacht.

‘Ja,’ zei Ekaja met een zucht.

‘Ik heb met handen en voeten met je vader gepraat,’ zei professor Patel terwijl hij naast haar ging zitten.

‘Ooh,’ zei Ekaja enigszins wantrouwend.

‘Hij heeft me duidelijk kunnen maken dat je uit het dorp vertrokken bent na het overlijden van je moeder. Hij zei dat ze erg ziek was.’

Ekaja frunnikte aan de zoom van de doek. ‘Dat klopt. Na’ja, de olifant die destijds de leidster van de kudde was en dus genezende krachten had, weigerde mijn moeder te genezen. Ik weet nog steeds niet waarom.’

‘Ben je daarom uit je dorp vertrokken?’

Ekaja knikte. ‘Een van de onderzoekers die ons dorp destijds bezocht, was een dokter. Ze heeft mijn moeder onderzocht en vertelde me dat ze overal in haar lichaam kankergezwellen had. Als ze een jaar eerder naar het ziekenhuis was gebracht, hadden ze haar kunnen behandelen, maar nu was het te laat. Ik was woedend. Op de olifanten, op mijn vader, op de andere dorpsbewoners. Daarbuiten was een wereld met medicijnen die mijn moeder hadden kunnen genezen en ik wist daar niets van. Ik wilde nog maar één ding, weg. Uiteindelijk heb ik de onderzoekers ervan overtuigd om me mee te nemen.’

‘Wisten die onderzoekers van Na’ja’s genezende krachten?’ vroeg Patel.

‘Nee, dat is een geheim dat de Rakhava altijd zorgvuldig hebben bewaard.’

Professor Patel keek pijnzend naar twee badende olifanten. ‘Zou er geen andere manier zijn om die tranen te vangen? Ik kan wat je net gedaan hebt niet goedkeuren, Ekaja, het had je dood kunnen worden. Maar in alle eerlijkheid, ik begrijp dat je die tranen wilde bemachtigen. Het zou fantastisch zijn om ze te kunnen analyseren.’

‘Ba’ni wil het niet,’ zei Ekaja zacht. ‘En…’ Ze keek Patel aan. ‘Ik denk dat ze gelijk heeft.’

‘Maar die tranen,’ sputterde Patel tegen. ‘Als we kunnen achterhalen wat de samenstelling is, zouden we ze misschien kunnen namaken. Dat zou toch fantastisch zijn?’

‘Natuurlijk, professor, maar denk ook aan de gevolgen. Die tranen zijn uniek en als we ook maar de geringste kans willen hebben om hun geheimen te ontrafelen, zullen we topwetenschappers vanuit de hele wereld bij het onderzoek moeten betrekken. Het dorp zal overlopen worden door onderzoekers en het zal slechts een kwestie van tijd zijn tot de media er lucht van krijgen. Als wij dit onderzoek doorzetten, zullen we het dorp, de kudde en de levenswijze van de Rakhava ernstig schaden.’

‘Mmm,’ zei Patel nadenkend.

‘Ik heb mezelf ook maandenlang voorgehouden dat de schade die we aan zullen brengen, gerechtvaardigd is, maar dat is het niet, professor, dat is het nooit.’

Patel glimlachte. ‘Je hebt gelijk, Ekaja. Je bent verstandiger dan je oude mentor.’

‘Zeg, ik ben nog altijd degene die bijna zelfmoord heeft gepleegd voor die tranen.’ Ze stootte de professor plagend aan.

Ekaja trok de omslagdoek dichter om zich heen en stond op. ‘Ik denk dat we maar moeten gaan. Ik wil deze domme missie liever vergeten.’

‘Ekaja,’ zei de professor en legde een hand op haar schouder. ‘Keer je mensen niet zo snel weer de rug toe. Waarom ga je de Rakhava niet af en toe bezoeken?’

‘Ik denk niet dat mijn vader me nog wil zien na wat er gebeurd is.’

‘Ekaja, ik wil met je praten,’ zei een stem achter haar in de taal van de Rakhava.

Ekaja draaide zich om en keek in de ogen van haar vader.

‘Ik heb nagedacht, dochter. Jarenlang was ik vervuld van woede en wrok, net als jij. Ik was boos op Na’ni dat ze mijn vrouw niet genas. Ik was boos op jou omdat je ons verliet voor die geelharen. Maar nu begrijp ik dat Na’ni het had voorbestemd. Zij voorzag wat wij, met onze beperkte menselijke geest, niet konden zien.’

‘Wat bedoelt u, vader?’

‘We hebben je nodig, Ekaja. Onze volk groeit. Ba’ni heeft het zwaar en kiest er al vaker voor om iemand niet te genezen. Turet loopt nu al drie manen met een rode, gezwollen voet en Reja heeft al lange tijd last van een nare hoest. We denken dat het te veel voor Ba’ni wordt. Een dokter zou welkom zijn.’

‘U wilt u dat ik terugkom, om Ba’ni te helpen?’

‘Ja, heel graag,’ zei haar vader en pakte haar handen.

Ekaja’s ogen vulden zich met tranen.

‘Wat gebeurt er allemaal?’ vroeg Patel en hij keek Ekaja verwachtingsvol aan.

Ekaja glimlachte. ‘Mijn vader vraagt of ik terugkom, professor. Ba’ni heeft het moeilijk en kan niet iedereen meer genezen. Hij vraagt mijn hulp. Ik wil het aanbod graag accepteren. Uiteraard blijf ik ook op de universiteit werken, maar misschien dat ik een dag per week naar de Rakhava mag gaan?’

‘Uiteraard, Ekaja, mijn zegen heb je.’

Ekaja wendde zich tot haar vader. ‘Ik zal terugkomen, papa.’ Ze omhelsde hem.

Ba’ni kwam het water uitlopen en ging naast Ekaja staan.

‘Het lijkt erop dat we een team worden, Ba’ni,’ zei Ekaja.

Ba’ni gooide haar slurf in de lucht en trompetterde.





Over het verhaal





Let op: spoilers!





Mijn inspiratie voor dit verhaal ontstond tijdens een dag in Diergaarde Blijdorp. Het was een warme dag en twee olifanten, Bangka en haar dochter Faya, besloten een bad te nemen. Ik koester deze herinnering als een van de mooiste die ik een dierentuin heb mogen beleven. De twee olifanten speelden met elkaar, lieten zichzelf omvallen, spoten water met hun slurven, en genoten bovenal van de koelte en gewichtloosheid die het water bracht. Op dat moment wist ik dat ik een verhaal over olifanten wilde schrijven, de vraag was alleen wat voor verhaal? Het heeft uiteindelijk zo’n tweeënhalf jaar geduurd voor dit verhaal op papier stond en het einde is zo’n drie keer veranderd.

Het was dus geen makkelijk verhaal om te schrijven, maar uiteindelijk ben ik wel blij met het resultaat. Samen met een ander verhaal heb ik het ingestuurd naar de schrijfwedstrijd Fantastels, waar het de 13e plek behaalde. Het andere verhaal eindigde hoger, maar persoonlijk vind ik Olifantentranen mooier. Niet iedereen zal het wellicht eens zijn met Ekaja’s keuze om niet langer te proberen de tranen van Ba’ni te bemachtigen (waaronder één van de juryleden van Fantastels), en dat mag. Zelf heb ik ook lang getwijfeld hoe ik het verhaal zou laten eindigen. Uiteindelijk heb ik ervoor gekozen om de magie te laten bestaan. Moeten wij mensen echt altijd alles willen begrijpen? Is het soms niet genoeg om ons te verwonderen en dankbaar te zijn? Met die vraag wil ik je nu achterlaten, beste lezer.

Heb je van het verhaal genoten? Dan stel ik het zeer op prijs als je een recensie of berichtje zou willen achterlaten. Alvast bedankt!





Over de auteur

Sinds 2009 houdt Iris Versluis zich serieus bezig met het schrijven van verhalen. Het liefst schrijft ze historische verhalen met een fantasy element, maar ze kan ook genieten van uitstapjes naar science fiction of urban fantasy. Om inspiratie op te doen, struint ze graag rond op vlooienmarkten of in antiekzaken, op zoek naar bijzondere boeken en voorwerpen. Ze deed mee aan diverse schrijfwedstrijden en behaalde o.a. de derde plek bij de Fantasy Strijd Brugge 2012 en werd tweede bij Fantastels 2012. Haar verhaal Teken van leven werd geselecteerd voor de EdgeZero bundel 2016 met daarin de beste genreverhalen van dat jaar. Om haar schrijfkunsten verder te ontwikkelen, volgde ze diverse workshops, o.a. bij Tais Teng en Thomas Olde Heuvelt. Haar verhalen zijn gepubliceerd in diverse bundels waaronder Grenzeloze fantasie, Fantastisch Strijdtoneel III en IV en Historische Verhalen 2017.





Meer titels van Iris Versluis

Passie uit het verleden

Steenbeschermster

Fotomoment





Contact

Website: http://www.irisversluis.nl/

Facebook: https://www.facebook.com/iris.versluis.5

Smashwords author page: https://www.smashwords.com/profile/view/iversluis

E-mail: info@irisversluis.nl





