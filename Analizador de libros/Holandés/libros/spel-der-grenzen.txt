Spel der grenzen

©2010 Mel Hartman





De Nationale Loterij

Door Mel Hartman





Het leven en alles eromheen komt simpelweg neer op het hebben van geluk. Volgens mij, en de meerderheid van de mensen zal het vast met me eens zijn, heb je bar weinig te zeggen over hoe je leven verloopt. Je hebt geluk als je zonder gebreken geboren wordt, zelfs al had je moeder een uiterst gezonde levensstijl. Werd je niet gepest op school, dan is dat niet alleen te wijten aan je persoonlijkheid, maar aan een flinke dosis geluk die ervoor zorgde dat je met de juiste types de schoolbanken deelde. Je mag de goden van het geluk danken als je de partner van je leven ontmoet, degene waarbij je past als waren jullie twee puzzelstukjes.

Ik wil er niet al te uitvoerig op doorgaan, ik denk dat je mijn standpunt wel begrijpt. Degenen die beweren dat hard werken, een aangeboren genenpoel of de omgeving een rol spelen in hoe je leven verloopt, moeten dringend eens wakker geschud worden, het liefst met een klop van een hamer.

Mijn leven? Een aaneenschakeling van pech en problemen. Ik werd geboren met zwakke darmen, chronische sinusitis en elf tenen. Tel daarbij op dat ik terechtkwam in een klas die enkel bestond uit hyena’s en aasgieren, ik een I.Q. heb dat net boven de middelmaat uitkomt en een kenau van een moeder waar Cruella De Vil nog van had kunnen leren.

Valt wel mee, hoor ik je denken. Oké, wat dacht je hiervan. Als bonus had ik een alcoholistische vader die meende dat zijn hersenen op de bodem van een fles bier te vinden waren. Ik groeide op in armoedige leefomstandigheden waarbij honger een trouwe metgezel was en het hebben van een maand ononderbroken elektriciteit een even groot wonder was als de uitvinding van de gloeilamp zelf. Door de zes tenen aan mijn linkervoet liep ik mank en droeg ik schoenen waar menig clown jaloers op zou zijn geweest en die me het uiterlijk van een omgekeerde klinknagel gaven. Dan heb ik het nog niet gehad over mijn gezicht. De spiegel vermeed ik zoveel mogelijk. Wie wil nou elke morgen geconfronteerd worden met een gezicht dat lijkt alsof ik met een zuignap de wereld in getrokken werd? Een neus die uitgesmeerd en geplet leek vanaf mijn linker- tot aan mijn rechteroor? Ik niet in ieder geval.

De buurt waarin ik opgroeide had zo weinig te bieden dat zelfs de zon de straten ontweek en de politie er nooit zonder mondmaskers en handschoenen te zien was, als ze al opdaagden. De lucht rook er continu naar pis en verloren kansen. Kakkerlakken voelden zich er zo goed thuis dat ze een eigen politieke partij oprichtten en in protest kwamen wanneer er een zeldzame uitroeiing plaatsvond. Ik overdrijf niet, mijn beste maatje was een kakkerlak die ik de fortuinlijke naam ‘Kakkie’ gaf. Kakkie hoorde mijn geweeklaag berustend aan, sprak me nooit tegen en liet me uithuilen, tenminste als hij mijn droge boterham niet probeerde te veroveren. Dergelijke gevechten heb ik nooit gewonnen en de training die Kakkie me gaf, behoedde me evenmin voor het verlies van mijn beschimmelde lunch op school.

Moeder noemde me liefkozend haar Siefie. Klinkt aardig, tot je op twaalfjarige leeftijd verneemt waar het vandaan komt: syfilis. Volgens haar had ze sinds mijn geboorte continu pijnlijke kwaaltjes en dreef ik haar tot waanzin. Ik zou niet weten hoe, want ik meed haar als de pest. Vader had geen naam voor me, zelfs niet mijn eigen naam ‘Jan’, want gedurende mijn ganse kindertijd heeft hij slechts vijf woorden tegen me gesproken: ‘Fles’, ‘fles’, ‘bier’, ‘fles’ en ‘grmmm’. Dat zonder me zelfs maar aan te kijken. Toen ik om verduidelijking vroeg van dat laatste woord, verviel hij in zijn gebruikelijke lethargie.

Je kunt je dus voorstellen dat ik niet iemand was die lang thuis bleef wonen. Zodra ik één seconde achttien jaar was, en dat was midden in de nacht om drie uur, pakte ik een plastic tas in met mijn groezelige tandenborstel, versleten kam en wat verschoten kleren. Kakkie was intussen gestorven. Ik had hem een fatsoenlijke begrafenis gegeven, op zijn Egyptisch. Zijn ontzielde lichaampje werd vergezeld door een bierflesdopje, broodkruimels en beschimmelde kaas. Het flesdopje was om uit te drinken, in geval je het je afvraagt.

Ik hoopte dat mijn pechmonster in het huis achtergebleven was en ik een tweede kans zou krijgen, zodra ik uit die buurt weg was. De eerste vijf minuten dacht ik dat werkelijk. De lucht leek schoner, de sterren feller en zuiverder, de straten minder gehavend. Vijf minuten geluk. Daar heb ik de rest van mijn korte leven op moeten teren.

Daarna begon de ellende weer. Het begon te regenen en niet zo’n klein beetje ook. Het waren van die scherpe vlagen, alsof er punaises op me afgeschoten werden. Ik heb vloekend en tierend uren in een portiek doorgebracht, tot een dakloze me ook daarvandaan wegjoeg. Ik had de fut niet er tegenin te gaan en bovendien was hij nogal resoluut. Hij toonde me nog net niet zijn eigendomspapieren van het portiek, maar veel scheelde het niet. Zijn bewijzen dat de portiek hem toebehoorde, waren onweerlegbaar.

‘Kijk, dat is mijn spuug daar,’ krijste hij tegen de regen in.

Ik keek naar waar hij wees en trok mijn schouders op.

‘Welke spuug? Die groene klodder daar of die natte bruine, want volgens mij is dat pruimtabak. Je moet wat specifieker zijn.’

‘Godverdomme!’ was zijn intelligente antwoord.

Ik keek hem recht aan, wat niet simpel was, aangezien zijn ogen op zwarte gaten leken. ‘Ik heb net zoveel recht als jij om hier te schuilen.’

Trachtte ik nou werkelijk om een zinnig gesprek te voeren met iemand die overduidelijk zijn hersenen al aan de wetenschap had geschonken?

‘Dit is mijn huis!’

‘Dan mag je het wel eens schoner houden!’

Hij zette dreigend een stap naar voren, waardoor hij nu zo dichtbij stond dat ik de latrinegeur kon proeven op mijn tong en zei: ‘Ik sla je tanden in twee.’

‘Dat is nogal precisiewerk. Lukt je dat wel?’ repliceerde ik, maar de waanzin in zijn ogen deed me toch besluiten dat een natte jas aan mijn eigen lijf de voorkeur genoot boven het feit dat hij mijn jas zou aantrekken en wel nadat hij me vermoord had.

Ik stapte dus uit de portiek en liet hem mijn plaats innemen. Hij grauwde me nog eens met zijn tandeloze mond toe en keurde me daarna geen blik meer waardig. Doelloos en kliedernat slenterde ik die nacht rond. Mijn darmen begonnen dan ook nog eens de chachacha te dansen en mijn kop leek de drumbeat daarvoor te verzorgen. Feest! Maar niet heus.

Ik maak een sprong voorwaarts.

Vraag me niet hoe, maar met enorme haken en klunzige bokkensprongen, was ik toch redelijk goed terechtgekomen. Redelijk dan voor mijn van pech doordrongen leventje.

Ik vond een baan als fruitsorteerder en geloof me; de scherpe geur van rottend fruit is aangenamer dan de bedorven lucht waarin ik opgroeide. Bovendien mocht ik het onverkoopbare fruit mee naar huis nemen. Al gauw ontdekte ik dat als je fruit lang genoeg laat gisten, het een prima alternatief kan vormen voor alcohol die ik me zelden kon permitteren. Het flatje waar ik woonde, telde slechts drie kamers, waarvan één een veredelde ingebouwde kast was waar je nog net in kon liggen als je niet groter was dan een dwerg. In welgeteld tien stappen had je de woonst doorlopen en de vinylvloer weer nieuwe scheuren gegeven.

Wonder boven wonder vond ik een vrouw die dit als luxe beschouwde en nooit klaagde, toch voor minstens twee maanden. Daarna zette ze het bij het minste geringste op een krijsen, schold ze me de huid vol, gooide de enige goede asbak die we hadden aan gruzelementen en dreigde een tapijt van mijn huid te naaien. Zonder verdoving. Haar voeten hadden het namelijk altijd koud en een tapijt zou dit, volgens haar, verhelpen.

Maar de meeste momenten konden we elkaar prima tolereren, dat moet gezegd worden. Wanneer we naar de televisie keken en woord, noch blik, wisselden. Zalige rust en stilte, buiten de geluiden van de televisie uiteraard. Waar ik eerlijk in moet zijn, is dat we elkaar wel verdomd goed kenden. Laat ik dat even met een voorbeeld aantonen.

Een gebruikelijk avondje televisie. Ik sta op om iets te drinken te halen in de keuken die op een armlengte afstand van de bank staat. Sasha, mijn vrouw, laat geen moment haar blik los van het scherm. Ze doet me denken aan een kikker die een ooievaar op zich af ziet komen.

Ik vraag: ‘Jij?’

Sasha: ‘Cola.’

Slenter, slenter, koelkast open. ‘Geen. Limo?’

‘Hm. Restjes?’ Ze bedoelt hiermee of we nog koeken hadden die ze meegenomen had van een verjaardagspartijtje op haar werk.

‘Twee.’

Na een tijd nam ik haar stenopraat gewoon over. Ze praatte enkel in volzinnen wanneer ze me uitschold dat er weer eens geen geld was voor de rekeningen en me in één adem ook de ellende van de wereld verweet. Daarin was ze uiterst creatief. Wanneer er geen sigaretten meer waren, koppelde ze dat aan de zure regen, wat dan weer veroorzaakt was doordat ik geen biologische groenten kon kopen. De logica was vaak ver te zoeken.

Buiten deze uitgebreide conversaties die als normaal werden beschouwd in ons vrolijk gezinnetje en niet als ruzies, aangezien ze negentig procent van ons samenzijn besloegen en buiten de stenografische gesprekken, was ze een halfuur per dag aangenaam.

De Nationale Loterijshow!

Een groots opgezet evenement dat niemand van de bevolking miste. En dan bedoel ik werkelijk niemand: van een peuter die zijn concentratie lang genoeg kon vasthouden tot aan de ouderen die nog helder van geest waren en alles daartussenin. Een collega vertelde me dat zelfs zijn twee honden het programma geboeid volgden.

Het was dan ook een bijzondere show met genoeg spanning en afwisseling. Maar het belangrijkste was volgens mij het leedvermaak. Wanneer een kandidaat verloor, voelde je eigen mislukte leven nog niet zo slecht aan. Dan was jij er toch beter vanaf gekomen. Wanneer hij won, dan was je even jaloers en verder kon je dromen dat het jezelf overkomen was. Het kijken naar de loterijshow was ook bijna sociaal verplicht. Je was een ‘niemand’ als je niet kon meepraten de volgende dag op het werk. Dan pas voelde je wat ‘buitengesloten’ werkelijk betekende. En aangezien mijn leven me daar vaak genoeg mee geconfronteerd had, was ik het goed zat en keek ik lekker mee.

Op een avond zaten Sasha en ik dus voor de buis. We moesten het die avond doen met water en gefermenteerd fruit aangezien het einde van de maand in zicht was en we geen stuiver meer te makken hadden.

Het openingsliedje van de show was begonnen.

Sasha draaide loom haar hoofd naar me toe. ‘Doe jij mee. Miljoenen winnen.’

‘Wat?’

Ze wees naar het scherm waar winnaars uit het verleden de revue passeerden met jokerachtige grijnzen en wapperende bankbiljetten.

‘Meedoen,’ beet ze me toe met gefronste wenkbrauwen en een blik waar ze muizen mee weg kon jagen.

‘Ben je gek!’

Ze draaide nu ook haar torso naar me toe en plantte haar handen op haar heupen. O nee, onweer op komst. Mijn blik schoot de kamer rond, op zoek naar mogelijke voorwerpen die ze me toe kon gooien. Tenzij ze het op een kussengevecht wilde laten uitdraaien, was ik veilig.

‘Doen of weg!’

Ik hoopte dat ze hiermee bedoelde dat zij dan het huis zou verlaten, maar haar kennende zou ze mij eerder buitenzetten bij het vuil.

‘Wat als ik niet win?’

Ze trok haar schouders op en staarde weer naar het scherm. Het gesprek was afgelopen, want de sympathieke presentator, waar iedereen dol op was, stond in een loterijwinkel en kondigde de eerste klant aan. De rest van de show kon ik nog amper volgen. Ik probeerde mijn ademhaling onder controle te houden, maar het lukte me niet. Het hyperventileren lag op de loer en het zweet brak me uit. Ik wist dat ik eraan moest geloven. Sasha had haar order gegeven en als mijn leven me lief was, wat het toch nog steeds een beetje was, dan zou ik haar bevel moeten opvolgen. Ze had haar zinnen gezet op het winnen van de loterij en zag de nadelen niet meer. Trouwens, wat kon haar het schelen. Zij zou er niet aan meedoen. Mijn darmen speelden op en ik rende naar het toilet.

De volgende dag ging ik de documenten halen die noodzakelijk waren. Zonder die documenten lieten ze je niet meedoen. Uren van testen en vragen, pijnlijk en doodsaai, maar dezelfde avond kreeg ik de resultaten mee en werd ik dus goed genoeg bevonden. Het was mijn laatste kans geweest om eronderuit te komen en natuurlijk mislukte ie ook faliekant.

De dag daarop, na het werk, liep ik schoorvoetend naar de enige loterijwinkel die onze stad rijk was. In elke grote stad bevond zich ten minste één dergelijke winkel, meestal op een hoek. De neonverlichting boven de deur kondigde in vrolijke, roze kleuren de woorden ‘De Nationale Loterij’ aan. Alsof het al niet duidelijk was door de vele eurotekens op de ramen, de mensen die er twijfelend, opgewonden of wanhopig rondhingen en de veiligheidsagenten voor en in de winkel.

Naarmate ik de winkel naderde, leek de zuurstof uit de lucht te verdwijnen en bonkte mijn hart zo hevig dat ik het geklop tot in het puntje van mijn tong kon voelen. Als mijn darmen nu maar normaal bleven functioneren. Ik zou nog weg kunnen rennen. Zolang ik het lottobiljet niet gekocht had, was ik veilig. Ik zou Sasha gewoon verlaten en nooit meer terugkeren naar de flat. Verdwijnen naar een andere stad of land, desnoods naar een andere planeet. Niemand zou me missen, zelfs Sasha niet. Maar ik was laf, ongelooflijk laf. Een nieuw leven opbouwen, deed me evenveel panikeren als het kopen van een lot. Het weinige dat ik nu bezat, was nog steeds veel meer dan ik ooit had gehad in mijn leven. En ergens hield ik ook van Sasha. Haar onhandelbaar gedrag was voorspelbaar voor me geworden. Haar woedebuien voelden vertrouwd aan.

Op twee meter afstand van de ingang, hield een man me tegen. Hij keek me aan met een blik die me vertelde dat hij nog net niet de armoedegrens voorbij was. Hij werd omringd door een vage geur die me deed denken aan voedselbonnen en de bijstand en zijn ijskoude vingertoppen drongen door mijn trui heen toen hij me vastgreep.

‘Niet doen, man, zo erg kan het toch niet zijn,’ fluisterde hij, maar ik zag het medelijden weerspiegeld in zijn ogen. Hij deed verwoed zijn best om me niet rechtstreeks aan te kijken.

‘Mijn vrouw stuurt me,’ bracht ik zwakjes uit.

‘Laat ze dan zelf de lotto invullen,’ deelde hij zijn schoenen mee.

‘Nee, ik ben banger van haar dan van de lotto.’

‘Geld is niet alles.’ Een nanoseconde keek hij me aan.

‘Het komt wel goed,’ zei ik en trok me los uit zijn greep.

Terwijl ik me omdraaide en de winkel instapte, zei hij: ‘Nee, man, het huis wint altijd.’

De twee veiligheidsagenten deden een stap opzij. Nee, zo ging het niet. Ze sprongen opzij en de walging in hun blik was overduidelijk. Ik zuchtte diep en deed alsof ik het niet opgemerkt had. Na al die jaren van vernederingen en angstige blikken, deed het me nog steeds pijn. De spierbundel in de winkel zelf posteerde zich onmiddellijk naast me en had een air over zich die duidelijk maakte dat hij niet meer van mijn zijde zou wijken. Ik voelde me als stront voor een vlieg.

In de winkel stond enkel een balie met een computer erop. De dame achter de balie kwam zo fake over dat ik me voor een seconde afvroeg of ze een etalagepop was. Tot ik dichterbij kwam en ik mijn vergissing inzag: een etalagepop zag er nog levendiger uit. Ze had een kort rokje aan met een azuurblauw topje. Haar gebruinde huid glinsterde als vaseline en zag er op het eerste zicht uit als gladgestreken plastic. Alsof er een knop omgedraaid werd, veranderde de dunne streep die haar mond moest voorstellen in een schitterende glimlach. En dat bedoel ik letterlijk: het wit van haar tanden bezorgde me een zoveelste hoofdpijn en volgens mij zou ze er een epilepsieaanval mee kunnen uitlokken. Haar haren waren zo vaak gebleekt dat het pigment eruit verdwenen leek en het bijna doorzichtig was. Maar haar ogen stonden doods, zo levenloos dat ik er de rillingen van kreeg.

‘Goedenavond, mijnheer,’ dreunde ze toonloos op.

‘Goedenavond. Wanneer kan ik me aanmelden?’

‘Nou, mijnheer, u hebt geluk!’ Haar poging om verheugd over te komen, deed me denken aan iemand die een rauwe ui in zijn mond had.

‘O ja?’

‘Even wachten. Ze komen eraan.’

Ik vroeg me af hoe ze wisten dat iemand een lottobiljet ging kopen tot ik de camera’s in elke hoek van de ruimte zag hangen. Ik knipoogde stoutmoedig in de lens en hield me in mijn tong uit te steken. De patser naast me gaf geen krimp en bleef zich net zo doods gedragen als een mummie. De baliedame bleef me in het oog houden met haar valse glimlach en de twee veiligheidsagenten versperden de deuropening alsof ze de goudvoorraad van Fort Knox bewaakten. Door de ramen zag ik dat de menigte buiten groter was geworden. Welja, stelletje ramptoeristen. Ze kwamen zich uiteraard verkneukelen of hoopten in het programma hun vijftien minuten beroemdheid op te strijken. Ze deden maar. Zij zagen eruit als onnozele kwibussen met hun uitpuilende ogen en kwijlende mondhoeken, alsof ze een zeldzame vis in een bokaal aan het bewonderen waren.

Het wachten duurde niet lang. Nog geen vijf minuten later zag ik de menigte uiteenwijken voor een flitsende bestelwagen en een nog opzichtigere limousine. De bestelwagen, die iedereen al kende, was geschilderd in matzilver en had een antenne op het dak. Sierlijke gouden letters vormden de woorden De Nationale Loterij show. Er stapten drie mannen uit: een met een camera in de hand, een ander met een stang waarop een microfoon was bevestigd en een derde die als taak had zenuwachtig en druk over te komen en onbeduidende, nerveuze gebaren te maken met zijn handen. De limousine had een dergelijke witte kleur die ze in waspoederreclames gebruikten en evenzeer onnatuurlijk overkwam. De chauffeur stapte uit, een iel uitziend ventje met een chauffeurspet die veel te groot leek voor zijn kleine hoofd, en hij opende het portier van de passagier. Eerst stapten er twee lijfwachten uit. De dreiging die ze uitstraalden kon water in ijs doen veranderen. Ze pasten nog maar net door het portier en floepten uit de wagen als een kurk uit een fles.

Daarna stapte de presentator uit en meteen begon de menigte te juichen en te scanderen: ‘Levis, Levis, Levis!!!’ ‘We houden van je!’ ‘Je bent de beste!’ En meer van zulke onzin. Ik heb nooit begrepen wat een beroemdheid zo bijzonder maakt. Ik bedoel, hij heeft ook twee benen en armen, poept net als wij en moet ook elke morgen zijn tanden poetsen. Maar goed, de massa is dom en loopt graag mee met de kudde. Volgens mij ligt het aan het feit dat ze onzeker zijn en wanneer ze kunnen opkijken naar iemand anders, lijkt hun leven niet zo banaal en leeg.

Levis L’Argent was een innemende persoonlijkheid, dat moet ik hem nageven. Alleen al de manier waarop hij naar de loterijwinkel liep, gaf hem bonuspunten: zelfverzekerd, maar niet te arrogant. Zijn glimlach leek oprecht, al zag je geen kraaienpootjes in zijn ooghoeken. Niettemin kon hij goed doen alsof. Hij zag er doorsnee uit met een tikje glamour, zodat hij zowel voor de man in de straat, als voor de beroemdheid die hij was kon doorgaan. Bovendien was hij knap op een warme wijze. Geen wonder dat de vrouwen aan zijn voeten lagen en de mannen wensten dat ze hem waren. De veiligheidsagenten in de deuropening weken met de nodige eerbied opzij. Het was duidelijk dat ze zelfs plat op hun buik als loper zouden fungeren als het hun gevraagd werd. In Levis’ kielzog trippelde het olijke trio, meegezogen door de kracht van beroemdheid.

De baliedame maakte kreunende geluidjes alsof ze ter plekke aan het klaarkomen was. Ze zag er nu niet meer doods uit met haar fonkelende oogjes en grijpgrage handen.

‘O, Levis,’ stootte ze fluisterend uit. Ze hield de balie vast alsof ze elk moment in zwijm kon vallen, wat me niet zou verwonderen.

Levis liep naar de balie met zijn hand vooruitgestoken, zijn blik op de dame gericht.

‘Mon amour,’ zei hij en zelfs ik kreeg knikkende knieën door de warmte in zijn stem die in het echt nog verleidelijker klonk dan op televisie.

‘Mijnheer L’Argent,’ zuchtte de baliedame. ‘Wat heerlijk om u opnieuw te ontmoeten.’

‘Dat is wederzijds, schoonheid.’

Levis moest zijn hand met geweld lostrekken uit die van de baliedame, maar hij behield moedig zijn presentatorglimlach. Toen draaide hij zich om en keek me aan. ‘Dat is onze nieuwe kandidaat?’

‘Jaaah,’ kreunde de baliedame.

‘Goed.’ Levis knikte de cameraploeg toe. ‘We beginnen.’

Zenuwpeesman uit het triootje stoof naar Levis toe en friemelde aan zijn das die volgens mij al prima zat, maakte het jasje onnodig glad en kamde Levis’ haren. Hij hield Levis op een armlengte afstand, peilde hem met tuitende lippen en knikte. ‘Uitstekend, je bent er klaar voor.’

Ik zag geen verschil met voor en na, maar ik was dan ook geen visagist of wat die man dan ook voor baan had. Achteruit lopend trok Zenuwpees zich terug in een hoekje, zijn blik vol adoratie. De cameraman en geluidsman posteerden zich.

‘We gaan draaien,’ zei cameraman. ‘Nu!’ Een felle lamp die pijn aan mijn ogen deed, flitste aan en een groen lichtje knipperde op de camera.

De glimlach van Levis kreeg nog een rukje in de mondhoeken erbij en hij begon: ‘Welkom bij de Nationale Loterij show met alweer een nieuwe kandidaat! Zijn jullie klaar voor een avond vol spanning en sensatie?’

Levis zette een stap in mijn richting en stak zijn hand uit die ik aannam. ‘Wat is uw naam, beste man?’

‘Euh…’ Ik blikte nerveus naar de camera. Zo met die lens op me gericht leek ik hersenloos te zijn geworden en mijn tong voelde zwaar en plakkerig aan.

‘Ah, de arme man is zenuwachtig… en terecht natuurlijk!’ Hij klopte me bemoedigend op de schouder. ‘Het zal allemaal wel meevallen, beste kerel. Begin maar met uw naam.’

‘J… Jan.’

‘Jan en dan?’ Levis knipoogde in de lens, alsof hij aan het thuispubliek de boodschap gaf dat ik niet helemaal spoorde. Dat maakte me een beetje kwaad en gelukkig maar, want ik hervond daardoor mijn stem.

‘Jan Hanssens.’

‘Jan Hanssens!’ Levis sprak het uit alsof het de meest uitzonderlijke naam uit de geschiedenis van de mensheid betrof. ‘En wat doet u voor de kost? Behalve meedoen aan de lotto.’ Knipoog.

‘Ik sorteer fruit. Ik ben fruitsorteerder.’

‘Wel, wel, wel! Dat is nog eens een apart beroep! Fruitsorteerder! Kijk eens aan!’

‘Tja.’ Hoewel ik maar al te goed besefte dat het allemaal show was, gaf die Levis me toch het gevoel dat ik erg bijzonder was.

‘Dat lijkt me niet altijd even gemakkelijk,’ zei Levis.

‘Gaat wel. Gewoon…. Weet je wel, sorteren. Slecht fruit van goed fruit.’

‘Natuurlijk! Dat moet ook gebeuren!’

Ik knikte.

Levis vervolgde: ‘Jij bent dus degene die ervoor zorgt dat mensen lekker en vers fruit kunnen kopen! Fantastisch!’

Ik grijnsde schaapachtig.

‘Hoe oud ben je, Jan? Ik mag toch Jan zeggen, hé?’

‘Natuurlijk. Ik ben achtentwintig.’

‘Dat is helemaal geweldig! Nog zo jong! Een uitstekende kandidaat!’ Opnieuw knipoogde hij in de cameralens. Dit keer bezorgde het me een ongemakkelijk gevoel. Nee, dat is te voorzichtig uitgedrukt: de beklemming en angst van eerder kwamen weer in alle hevigheid opzetten, want ik wist maar al te goed wat hij daarmee bedoelde.

‘Maar, maar, maar!’ riep Levis nu. ‘We hebben er alle goede hoop op dat je leeftijd geen rol zal spelen, nietwaar Jan?’

Ik beet op mijn onderlip en slaagde er met moeite in om te knikken.

‘Jij zult vast winnen! Jij kraakt de code!’

‘Dat hoop ik,’ bracht ik met haperende stem uit.

‘Ben je gehuwd, Jan?’

‘Ja.’

‘En wat vindt je lieftallige vrouwtje ervan dat je meedoet aan de loterij?’

‘Zij spoorde me aan.’

‘Aha! De vrouw heeft het altijd voor het zeggen, nietwaar dames?’ Levis grijnsde in de lens.

Ik schokschouderde en probeerde mijn ogen af te schermen voor het felle cameralicht.

‘En wat gaan jullie doen als je de loterij wint?’

‘Euh…’

‘Nog niet over nagedacht, Jan?’

Ik schudde mijn hoofd.

‘Maar het is bijna zover! Dan moet je minstens toch enkele ideeën hebben. Ons publiek zou zijn lever ervoor geven om te weten wat jullie met dat enorme fortuin gaan doen!’ Hij giechelde hierbij alsof hij net een allerbeste grap had verteld.

‘Euh… een huis kopen?’

‘Uitstekend! Uitstekend! En wat nog meer? Stoppen met werken? Een eiland kopen? Privé vliegtuigje? Of gelijk een heel vliegveld?’

‘Ik euh… ik weet het niet. Misschien.’

‘Ben je ook van plan om geld aan het goede doel te schenken?’

‘Ja, vast wel.’ Al zei ik dat alleen maar omdat meer dan de helft van de bevolking dit antwoord verwachtte en hij het ook steeds van elke kandidaat kreeg.

‘Zeg eens, Jan, ben je gezond?’

Mijn vingers verkrampten bij de poging de documenten in mijn binnenzak boven te halen, maar het lukte me. De laatste fase. Hierna kon ik niet meer terug. Ik voelde zweetdruppeltjes ophopen bij mijn haarwortels en mijn maag samentrekken alsof er een elastiek omheen werd gespannen. O nee, mijn darmen. Levis die mijn twijfel zag, trok zijn wenkbrauwen op en griste de documenten uit mijn vingers, nog net niet agressief. Hij vouwde ze open, las ze vluchtig en wapperde er toen mee naar de cameralens.

‘Helemaal in orde!’

Ik hoorde het gejuich buiten opstijgen. O nee, shit shit shit shit shit!

‘Ga je gang, Jan, de toekomst ligt voor je open!’ Levis maakte een zwierig gebaar richting de balie waar de dame al met het invulbiljet stond te wapperen alsof het een map naar een verborgen schat was.

Nu pas begreep ik de uitdrukking: met lood in de schoenen. Werkelijk, het leek wel alsof twee vrachtwagens met touwen aan mijn hielen waren vastgemaakt. Ik sleepte me voort, mijn hart intussen kloppend als een specht op de bast van een boom. Ik slikte continu onbestaand speeksel door mijn droge keel. De afstand naar de balie, die amper twee meter betrof, leek mijlenver te zijn. Ik veronderstelde dat de plastic dame me toelachte, maar het zicht werd wazig en ze leek meer en meer op vanillepudding. Toch slaagde ik erin om het geld te overhandigen en het formulier aan te nemen. Het biljet waarvan de getallen die ik zou invullen ook meteen dienst deden als handtekening en goedkeuring voor de gevolgen.

Ik wachtte een poosje tot het zicht wat duidelijker werd en ik de invulvakjes kon onderscheiden. Ik kreeg ook een pen in mijn handen geduwd die bijna uit mijn trillende vingers glipte.

Welke getallen? Welke getallen zouden mij geluk kunnen brengen? Geluk? Wanneer had ik nou ooit geluk gekend? Met mijn levensloop was ik gedoemd om de verkeerde getallen uit te kiezen. Wat had me bezield? Waarom had ik me hierin laten meeslepen? Waarom? Omdat ik een nietsnut was met maar weinig dat me overeind hield. Omdat ik amper iets te verliezen had en wat ik had, dreigde ik kwijt te spelen indien ik niet zou meedoen aan deze loterij.

Ten slotte boog ik me over het biljet heen en koos drie getallen uit. Geen geboortedata of de dag dat ik Sasha ontmoette, niets van dat alles, maar puur willekeurig. De camera filmde nu mijn trillende handschrift, het zweet dat over mijn wangen liep en mijn wijd opengesperde ogen.

‘En nu Le Moment Suprême!’ zei Levis, wreef daarbij vergenoegd in zijn handen en likte zijn lippen, alsof hij aan een heerlijke maaltijd zou beginnen.

Ik dacht echt dat ik op dat moment zou bezwijken, maar de balie hield me overeind.

‘Ga je gang, schoonheid,’ spoorde Levis de dame aan.

Ze nam het biljet van me over en hield het onder een scanner. De spanning was te snijden. Nog een uitdrukking die ik nu veel beter begrijp. Het was werkelijk voelbaar en dan vooral bij mij. Maar ook Levis en zelfs zijn lijfwachten staarden de scan aan vol verwachting en leken hun gepolijste masker voor het programma even te vergeten. Buiten viel de menigte stil alsof er een geluidsknop omgedraaid werd, zodat ze geen woord zouden missen van de uitslag.

Ik hield de gezichtsuitdrukking van de baliedame angstvallig in de gaten, maar er viel niets af te lezen. Ze hadden haar waarschijnlijk uit een stapel kandidaten uitgezocht op basis van haar stoïcijnse capaciteiten, dat kon niet anders. Met een nietszeggende blik overhandigde ze eindelijk het biljet aan Levis en niet eerst aan mij. Dat was de gangbare methode en ik kon er bitterweinig tegenin brengen.

Levis las, keek me aan en schudde toen in geveinsde droefheid zijn hoofd.

‘Het spijt me, kerel, maar je had er slechts één goed. En je weet dat je er drie goed moet hebben.’

Hij toonde me het biljet dat ik maar amper zag. De wereld om me heen duizelde en dreigde me te overstelpen met zijn blunders en ongelukken. Ik slikte en toen wilde ik het op een lopen zetten. Stom natuurlijk, maar het menselijk overlevingsinstinct is sterker dan rationaliteit. Mijn voeten hadden slechts twee stappen gezet. Of waren het er maar anderhalf? Hoe dan ook, plots hing ik een halve meter in de lucht, gegrepen door een van de gorilla’s die aan de deur stonden.

‘Jan, Jan, Jan toch. Wat probeerde je nu te doen?’

Ontsnappen natuurlijk, wat dacht je dan, dat ik een broodje ging halen?

Ik werd ruw op de grond gezet en de aapmens hield me in een ijzeren greep.

‘Welnu, Jan, ik vind het vreselijk voor je, maar het is het risico van het spel, niet? Je wist waar je aan begon, niet?’

Ik keek hem kwaad aan, niet langer van plan de ‘brave’ kandidaat te spelen. Hij staarde even terug en nu zag ik de onderliggende kilte die in het hart van deze presentator school. Wat had ik dan ook verwacht? Een hartelijke, warme persoonlijkheid zou dit beroep nooit kunnen uitoefenen.

‘Wat is je keuze, Jan? Je moet er twee kiezen, aangezien je slechts één getal goed had.’

Ik hield mijn lippen stijf op elkaar.

‘Als jij de keuze niet maakt, dan moeten wij het doen in jouw plaats.’

Het publiek buiten werd weer wild enthousiast door deze woorden en riep: ‘Keuze! Keuze! Keuze!’

Mijn keel voelde schuurpapierdroog aan en slikken ging erg moeizaam. Maar inderdaad, ik had mijn goedkeuring gegeven en als ik niet zou kiezen, dan deden zij het door waarschijnlijk het ergst mogelijk scenario eruit te nemen. Langzaam voelde ik mijn onderbroek warm en vochtig worden. Verdomme!

Ik antwoordde met een klein stemmetje, intussen mijn sluitspier dichtknijpend. ‘Een nier en mijn trommelvliezen.’

‘Uitstekend! Uitstekend!’ riep Levis dolblij uit. ‘De maatschappij dankt je voor je donorschap, Jan!’

Het publiek klapte in haar handen en juichte als een stelletje op hol geslagen apen.

‘Jan, de patiënten die de organen van jou ontvangen, zijn je eeuwig dankbaar! Je bent een weldoener!’

Ik voelde gal bovenkomen en net op tijd hielden de twee veiligheidsagenten me op de been.

‘En nu heb je nog een kans, Jan, dat weet je.’

Ja, dat wist ik. En ik zou hem nemen, want wat hield het leven verder voor me in? Niets, compleet niets! Zelfs Sasha zou me nu niet meer willen. Een dove man die niet meer kon werken? Een mismaakte ongeluksbrenger? Ik was goed genoeg voor het stort en de wormen.

Ik knikte. Levis zette grote ogen op. Zelden werd het spel voortgezet. Zelden koos een kandidaat om nog een stap verder te gaan in dit Russische roulettespel. Ik had de dag goedgemaakt voor hem en voor heel het televisiekijkende land dat nu vast gekluisterd zat aan het scherm. En waarom niet? Als ik geen geluk mocht kennen, dan kon ik het ten minste aan anderen schenken.

Levis grijnsde me toe, volledig in zijn nopjes: ‘Ga je gang, Jan, vul een nieuw biljet in. En dan nu de jackpot: ALLES OF NIETS!’





De Gave

Door Mel Hartman





Al twintig minuten bevind ik me op de bodem van een zwembad in een prachtig ressort in Hawaï. Zonder toegediende zuurstof of duikapparatuur, maar met een zwaar gewicht op mijn rug dat mij onder water houdt. Behalve het zachte klotsen van het water is het muisstil rondom me. Mijn besluit is genomen en dat maakt me verbazingwekkend genoeg sereen. De maan wordt met tussenpozen weerspiegeld op het wateroppervlak en ze spoort me aan te reflecteren over mijn leven. Macht corrumpeert, wordt er gezegd. Maar wat doet almacht dan? Heb ik spijt van de dingen die ik gedaan heb? Heb ik verdriet om de levens die ik verwoest heb? Nee, dat heb ik niet. Immers, hoe meer ik kreeg, hoe minder wroeging ik had.

Het begon allemaal toen ik veertien jaar oud was. Toen ontdekte ik dat ik een Overvloeier was. Althans, zo noemde ik het bij gebrek aan een referentie, want ik heb nergens ook maar enige aanwijzing gevonden dat er meer mensen zoals ik bestaan. Misschien ben ik de eerste, misschien niet. Het enige dat ik zeker weet is dat een hevige emotie me naar de ontdekking ervan bracht. De hevige emotie die me er attent op maakte? Razernij.

De aanstichter was een pestkop waar iedereen bang voor was, zelfs de leerkrachten. Zodra hij nog maar je richting op keek, begonnen je benen te trillen en kreeg je tunnelvisie met aan het eind van die tunnel niets dan een dreigende kop. Rond die leeftijd was ik een nogal stil type. Ik liep niemand in de weg, schreed zoveel mogelijk voort op onzichtbare wegen en opende mijn mond enkel als me dat gevraagd werd. Maar stille types worden op een gegeven moment door pestkoppen opgemerkt. Ik herinner me die dag als was het gisteren. Tijdens de pauze stond ik zo onopvallend mogelijk bij een groepje vrienden. De pestkop, Kevin, kwam met krachtige passen op ons afgelopen. Hij deed zijn best om er imposant uit te zien met zijn woest kijkende ogen en die gemene grijns op zijn bek. Eerlijk gezegd vond ik hem er toen al een beetje idioot uitzien. Mark, die naast me stond, stootte me aan en zei tegen niemand in het bijzonder: ‘Dat ziet er slecht uit.’ Ik maakte me zo klein mogelijk en bad dat hij ons met rust zou laten. Ieders blik bleef gericht op het naderend onheil, want Kevin wilde je nogal eens verrassen met een vuist tegen je kaak, of een trap in je ballen. Fungeren als bokszak was het laatste dat ik wilde. Temeer omdat ik dan thuis weer eens zou moeten verklaren waarom ik een watje was dat zichzelf niet eens kon verdedigen. Mijn vader, die zelden thuis was, zou het me niet in dank afgenomen hebben, want als ex-militair stond hij erop dat een man alleen een échte man was wanneer deze minstens eenmaal in zijn leven iemand anders knock-out had geslagen. Er stond nog steeds een nul bij deze actie en ik zag daar niet gauw verandering in komen. Uiteraard koos Kevin mij uit de groep, lukraak en zonder enige aanleiding. Pestkoppen hebben het verstand niet om er een reden bij te verzinnen; daar raken hun hersenen oververhit van of zoiets. De anderen uit de groep weken achteruit alsof Kevin een besmettelijke ziekte bij zich droeg. Ik kon hen geen lafheid verwijten, want niemand nam het ooit op voor iemand die door Kevin geviseerd werd. Dat wist Kevin ook maar al te goed. Om een lang verhaal kort te maken: ik zag die dag van heel dichtbij hoe vuil zijn nagels waren en een honderdste van een seconde daarna hoeveel kauwgom er weggegooid werd op de grond. Kevin bleef nog een tijdje naast me staan, me bespottend en naar me wijzend alsof ik een kermisattractie was.

Ik had niet alleen verrekte pijn; ik had me ook nooit zo vernederd gevoeld. Achteraf gezien was dat het wat me deed doldraaien, denk ik. Mijn schaamte liep over in een diepzwarte razernij, maar ik durfde nog steeds niet op te staan of me tegen hem te verzetten. Het vrat me op van binnen en nog steeds was ik te laf! Met hevig bloedende lippen keek ik naar hem op en ik wenste met heel mijn ziel dat ik zijn durf en kracht kon overnemen zodat ik hem een koekje van eigen deeg kon geven. Ik verlangde het met meer vuur en wilskracht dan ik ooit voor mogelijk had gehouden. Maar wensen alleen bleek niet genoeg. Bij het overeind klauteren, raakte ik per ongeluk zijn been aan. Die combinatie van willen en aanraken, zou ik door proef en test ondervinden, lieten die eigenschappen waar ik naar verlangde in mij overvloeien. Anders kan ik het niet omschrijven: overvloeien. Het ging snel, een kwestie van enkele nanoseconden. Tegen de tijd dat ik weer op mijn benen stond, voelde ik me niet langer vernederd of zwak, integendeel. Ik voelde me onbreekbaar en verwoestend! Nieuwe krachten kolkten als een tornado door mijn lijf en met enorme energie zocht het een weg naar buiten. Ik begreep niet waar het vandaan kwam. Toen nog niet. Maar dat kon me op dat moment niet schelen.

Kevin echter keek me plots aan alsof ik de pestkop was en hij het doelwit. Hij hield zijn armen beschermend voor zijn gezicht en jankte: ‘Je gaat me toch niet slaan, hé.’

Wat gebeurde er met me? Waarom voelde ik me, ondanks mijn gehavende gezicht, de pijn en de vernedering van zojuist, zo sterk? Er was op dat moment niets dat ik niet aandurfde! En wat was er aan de hand met Kevin? Hij keek me met meer angst aan dan een muis een slang! Intussen waren er voorzichtig wat vrienden teruggekomen. Ze keken met grote nieuwsgierigheid en ongeloof naar het vreemde schouwspel. Mijn borst zwol van trots!

‘Rot op, smerig rotjong!’ riep ik Kevin toe. ‘Als ik je nog eenmaal zie, dan sla ik je verrot!’

Ik herinner het me nog woord voor woord en ook wat er door me heen schoot: vader zou nu trots op me zijn. Kevin maakte zich snel uit de voeten; ik diepte een zakdoek uit mijn broekzak en hield deze tegen mijn lippen. Ik proefde het bloed in mijn keel en ik had verschrikkelijk veel pijn, maar dat alles woog niet op tegen de nieuwe ik. De nieuwe Tim was opgestaan!

Nog steeds woedend draaide ik om mijn as en schreeuwde: ‘Is er nog iemand die met me wil vechten? Kom maar op!’ Ik trilde over mijn hele lijf. De adrenaline golfde nog door me en ik wist niet hoe ik moest omgaan met die nieuwe sensatie. Paul, een van mijn goede vrienden, keek me met zoveel angst aan dat ik aanstonds weer tot mezelf kwam. ‘Tim, wat heb je?’ vroeg hij. Ik moest hem het antwoord schuldig blijven.

Later die avond in bed, nam ik het hele gebeuren nog eens door. Ieder moment, iedere beweging, ieder woord. Ik wist en voelde dat er meer aan de hand was, dat het geen toeval was en dat er iets drastisch veranderd was in het diepste van mijn wezen. Niet alleen was ik een stil persoon, ik had ook een grote fantasie. Een eenzaat die de boeken uit de dorpsbibliotheek meerdere malen verslonden had. Mijn stripverzameling, voornamelijk over superhelden, besloeg een hele muur van mijn slaapkamer. Daarom stond ik meer dan de gemiddelde mens open voor het onmogelijke. Bovendien was ik veertien jaar oud en op die leeftijd heb je een flexibeler denkwijze. Ik bedacht een theorie en wilde deze meteen uittesten. Maar hoe en bij wie? Want als mijn krankzinnige hypothese klopte, dan nam ik niet alleen eigenschappen over, maar verloor het doelwit gelijktijdig ook de eigenschappen die ik overgenomen had. Ik had dan wel meer branie dan voorheen, maar dat betekende niet dat ik gewetenloos was. Althans, toen nog niet. Ik dacht dus goed na over een testpersoon en nam een besluit.

Midden in de nacht sloop ik de slaapkamer van mijn oudere zus binnen. Lisa lag vredig op haar rug te slapen. Ik geef toe, het was niet netjes wat ik deed. Zeker niet bij een familielid. Maar ik kon zo gauw niemand anders bedenken bij wie ik het op een dergelijk laat uur kon testen en ik was ongeduldig en nieuwsgierig. Zoals iedere broer en zus hadden we vaak ruzie. Ik was jaloers op haar atletische capaciteiten en zij op mijn verstandelijke prestaties. Maar aan mijn jaloezie zou dus een einde komen, als alles verliep zoals ik vermoedde en ook hoopte. Stil hurkte ik neer naast haar bed. Uiterst voorzichtig raakte ik haar arm aan. Ze bewoog niet. Ik wierp een laatste blik op de vele posters van Olympisch kampioenen – waarvan ik enkel Dorothy Hamill kende – die de muren sierden en twijfelde heel even of ik ermee door zou gaan. Maar ik overtuigde mezelf er halfhartig van dat ik me mijn gave inbeeldde, dat er niets zou gebeuren en dat Lisa veilig zou blijven. Ik sloot mijn ogen zodat ik me beter kon concentreren en dacht: ik wil net zo lenig zijn als mijn zus. Ik wil net zo atletisch zijn en goed in sport. Dit herhaalde ik enkele malen; ik wist toen nog niet dat eenmaal voldoende was. Daarna liet ik haar los en sloop terug naar mijn slaapkamer.

Grinnikend sprong ik op bed. Ik voelde me tegelijk opgelaten en opgewonden om het uit te testen. Ik nam mijn linkervoet in mijn hand en bracht deze naar mijn gezicht. Het werkte! Ik kon mijn voet helemaal tot achter mijn hoofd brengen. Het was ongelooflijk! Ik liet me van het bed afglijden en probeerde een spagaat. Ook dat was geen enkel probleem voor mijn eerder zo stramme spieren. Ondanks mijn hoop en verwachtingen was ik verbijsterd. Vanaf dat moment zou mijn leven een compleet andere wending nemen.

De volgende ochtend aan het ontbijt hield ik mijn zus heimelijk in de gaten. Ze gedroeg zich niet anders en leek zich van geen kwaad bewust. Ik vreesde al dat het toch niet gelukt was, tot ik me herinnerde dat ik veel leniger was dan voorheen. Dat was toch bewijs genoeg? Maar misschien had ik haar gave maar gedeeltelijk overgenomen.

Bij het avondeten echter barstte ze plots in huilen uit.

‘Lisa, wat is er aan de hand?’ vroeg moeder.

‘Ik weet het niet,’ snikte ze. ‘Het klinkt zo idioot.’

Moeder verwachtte waarschijnlijk dat ze weer onenigheid had met haar vriend of dat ze slechte punten behaald had, iets dat meer regel dan uitzondering was. Ik hield mijn adem in en voelde de spanning in mezelf oplopen.

‘Wat dan? Wat is er idioot?’ drong moeder aan, hoewel ik merkte dat het niet van harte ging. Het was niet zo dat mijn moeder ongevoelig was of niet bezorgd om ons was. Ze had nu eenmaal een overvol leven met twee pubers, een voltijdse baan en een man die geen poot uitstak in het huishouden. Ook die avond was hij afwezig, wat voor ons alleen maar een opluchting was. Mijn zus zou zijn branie en hoge eisen op dit moment absoluut niet missen.

‘Ik was een stijve kluns vandaag bij het turnen!’ riep Lisa hard uit, zo hard dat moeder achteruitweek.

‘Lisa, dat overkomt iedereen wel eens.’

O nee, niet om dezelfde reden, dacht ik, maar ik hield me er wijselijk buiten.

‘Nee, mam!’ Lisa stond bruusk op waardoor haar stoel achterover kletterde. Het was een oorverdovend geluid. ‘Niet zo, echt niet zo!’ En toen rende ze huilend naar haar slaapkamer.

Ze bleek inderdaad haar talent te hebben verloren. Niemand begreep hoe het kon dat ze plots zo onhandig werd en nog minder hoe ik opeens hoge punten behaalde in sport en zelfs werd uitgenodigd om me bij het baseballteam van de school te voegen. Ik heb me wel schuldig gevoeld tegenover mijn zus, zeker toen ze als een bezetene begon te trainen en het niets uithaalde. Wat ze ook deed, ze kreeg nooit meer haar lenigheid en talent terug. Sommige dagen durfde ik haar nog amper aan te kijken en het viel haar niet eens op dat ik haar niet meer pestte. Ze had het te druk met zelfmedelijden. Ik heb waarschijnlijk de jeugd van mijn zus verpest; dat vreselijke besef heb ik een tijd met me meegedragen. Misschien had ik toch beter een vreemde kunnen uitkiezen voor mijn test, maar dan had ik niet geweten wat te ’stelen’ en had ik mijn theorie dus niet kunnen toetsen.

Het probleem was dat het overvloeien zo natuurlijk aanvoelde, alsof het een deel van mijn wezen was. Het hoorde bij me, net zoals een arend een rennend konijn ook niet kan laten ontsnappen. Ik kon het niet laten; het was een drang, een onstilbare honger. In verhulde bewoordingen ging ik na of mijn ouders mogelijk ook deze gave hadden, maar ze lieten niets merken en ik heb geen van beiden ooit iets zien ondernemen dat daar aanwijzing voor gaf. Bovendien gingen ze volledig op in de grijze massa.

Gedurende de volgende jaren ontdekte ik dat ik alles, maar dan ook alles, kon overnemen wat ik hebben wilde. School en universiteit gingen me moeiteloos af. Vooral de universiteit was uiteraard een broeiplek van talenten. Het ontvreemden van talenten ging met steeds minder scrupules. Indertijd had ik het nog af en toe nodig om mezelf te overtuigen dat wat ik deed niet verkeerd was. Als God dit niet had gewild, dan had Hij me die gave niet gegeven. Of als het tegennatuurlijk en slecht zou zijn, was ik er niet mee geboren. Een luipaard staat er ook niet bij stil dat hij een jong hertje van het leven berooft om zichzelf te voeden. Zodoende werd de universiteit van New York en de campus mijn jachtterrein. In de kortste tijd werd ik populair, gewild en charmant dankzij andermans talenten. Ik kon betere grappen vertellen dan de beste komediant. Ik had een fotografisch geheugen, was een wiskundig genie en een virtuoos met woorden. Mijn overtuigingskracht was fenomenaal en iedereen hield van me.

Er was jammer genoeg één eigenschap die ik niet kon overnemen en dat was het uiterlijk. Ik was niet lelijk, dat zal ik niet beweren. Maar ik had niet de verpletterende verschijning van een acteur of de knappe ruigheid van een rockster. Ik had één karakteristiek kenmerk dat uitzonderlijk was: mijn ogen hadden niet exact dezelfde kleur. Het ene was donkerder dan het andere. Niemand in onze familie had dit. Lange tijd vroeg ik me af of die verschillende kleur ogen het stigma was van mijn gave. Ik keek de mensen om me heen recht in de ogen op zoek naar een gelijksoortige.

Het is echter niet gemakkelijk om een dergelijk iets aan te kaarten. Zo ontmoette ik een meisje op een studentenfeest dat dergelijke ogen had. Ik klampte haar aan en vatte een luchtig gesprek aan. Ze bleef aan mijn zijde hangen, ingenomen door mijn humor en mijn luisterend oor. Op het einde van de avond, ze was toen al behoorlijk dronken, verzamelde ik mijn moed en begon erover.

‘Ik las laatst een kort verhaal over een man die gaven van anderen kon laten overvloeien.’

Ze vroeg: ‘Gaven laten overvloeien? Wat bedoel je?’

‘Nou, hij kon talenten van anderen in zich opnemen wanneer hij ze aanraakte.’

Ze giechelde en zwaaide met haar hand. ‘Wat een raar verhaal. Wie schreef het?’

Gelukkig verwachtte ze geen antwoord en door de alcohol vergat ze haar vraag weer. ‘Het lijkt me wel cool om dat te kunnen, niet?’ vroeg ik en hield haar reactie goed in de gaten.

‘Nou, ik weet het niet. Ik vind niet dat je recht hebt op iets waarmee je niet geboren bent of waarvoor je zelf niet gewerkt hebt.’ Haar blik werd troebeler en ze sprak al met dubbele tong.

‘Ja, maar die man is met die gave geboren. Dan is het toch niet verkeerd?’

‘Toch wel, want hij steelt van anderen. Punt uit.’

‘Maar…’ Probeer ik nou haar goedkeuring te krijgen? schoot er door me heen.

‘Hou erover op. Ik heb dorst. En ik houd niet van fictie, geef mij maar de realiteit, dat is al genoeg om te behappen.’

‘Ik haal wel wat.’ En daarmee was de ondervraging afgelopen. Ik geloofde niet dat zij de gave had of ze was zich er niet van bewust.

In de loop van de jaren merkte ik dat ik alle zintuiglijke eigenschappen en lichamelijke vaardigheden kon laten overvloeien, behalve dus het uiterlijk. Ik klaagde niet; uiteraard niet. Zonder al die overnames had ik nooit zoveel kunnen bereiken in mijn leven. Het gaf me onder andere de kans om twee studies te combineren: psychologie en rechten. Het viel niemand op wat ik deed. Hoewel veel studenten hun bijzondere talenten verloren, stonden ze er niet bij stil dat er een Overvloeier tussen hen liep. Waarom zouden ze ook op zoiets absurds gekomen zijn? Soms voelde ik me een dief, een oplichter, maar deze gevoelens werden verzacht door wat ik ervoor terugkreeg.

Na een tijdje ontdekte ik dat het stelen van eigenschappen niet alleen tot gevolg had dat anderen dommer, onhandiger of asocialer werden. Het kende voor sommigen een wel erg dramatisch einde. Het begon met een meisje dat voor ingenieur studeerde. Ze had plots alle begrip voor het abstracte verloren. Cijfers, meetkunde, zelfs ruimtelijk inzicht werden haar even vreemd als de Chinese taal. In de veronderstelling dat ze door stress en werkdruk op de universiteit problemen had gekregen, liet ze zich behandelen door een therapeut. Toen ik het vernam, kreeg ik medelijden met haar, want ze was geen slecht persoon. Ze had zich altijd ingezet als vrijwilligster voor plaatselijke dierenverenigingen en demonstreerde mee in milieubetogingen. Toch peinsde ik er niet over, als het al kon, om haar talenten terug te geven. Daarvoor vond ik deze te waardevol. Ik hield haar wel meer in het oog dan de anderen die ik beroofd had. Stiekem was ik misschien een beetje verliefd op haar, al had die verliefdheid me er niet van weerhouden haar te pluimen van haar pronkveren. Ik zag haar langzaam achteruitgaan; van een sprankelende persoon transformeerde ze in een leeg omhulsel. Ze werd met de dag meer lethargisch en zonk weg in isolement. Toen ik op een morgen haar studentenkamer opzocht met een of ander excuus, trof ik haar aan met een strop om haar hals, bungelend aan een haak in het plafond. Minutenlang staarde ik naar haar geknakte hoofd, haar kin die rustte op haar borst. Het was alsof de wereld om me heen stil stond. Mijn schuldgevoel pinde me vast en hield met een ijzeren greep mijn blik op haar gericht. Ademen werd moeilijker en mijn borst begon pijn te doen.

‘Man! Wat is hier gebeurd!’

De stem van een medestudent ontwaakte me uit mijn coma. ‘Ik…’ Met mijn spraakvaardigheid kon ik niet op woorden komen.

‘Bel een ambulance, man! Wat sta je daar te staan!’

Toen ik nog steeds geen poging ondernam om van mijn plaats te komen, belde hij de hulpdiensten zelf. Pas bij het horen van de sirenes kon ik eindelijk bewegen en ik liep verdoofd naar haar bureau. Het briefje dat ze daar had achtergelaten, was duidelijk en onomwonden: ‘Nu ik weet dat ik mijn droom niet meer kan najagen, zie ik het nut van het leven niet meer in. Mijn talent was alles voor me. Mams, paps, het spijt me.’ Gedurende maanden, wanneer de stilte van de nacht me overspoelde, dansten die woorden steeds in mijn hoofd. Enkel met muziek, snoeiharde rock, kon ik ze weg krijgen.

Ze was de eerste, maar niet de laatste. Maar door Lara, zo heette ze, hardde ik me sneller dan ik mogelijk anders had gedaan. Ze maakte me duidelijk dat als ik mijn natuurlijke instinct wilde blijven volgen, ik me wel moest beschermen. Ik moest mijn menselijkheid laten varen, wilde ik een verheven species worden. Eigenlijk ging het vanzelf, want hoe meer gaven ik tot me nam, hoe meer mijn kwetsbaarheid slonk. Het werd echter zaak om mijn gevoelloosheid voor anderen te verbergen. Rationeel wist ik hoe emoties tot uitdrukking gebracht werden, dus veinsde ik ze. Dat lukte me bij iedereen, behalve bij mijn familie.

Zelfs mijn ‘beste’ vriend en kamergenoot, William, kreeg niet in de gaten dat ik gevoellozer werd. Toen hij op een morgen met tranen in de ogen onze kamer binnenkwam, vroeg ik met gespeelde bezorgdheid wat er aan de hand was.

Zijn woorden kwamen er haperend uit. ‘Mijn moeder is overleden.’

Ik zat op bed met een lesboek op schoot en wist wat mijn volgende handelingen moesten zijn. Quasi verbolgen gooide ik het boek opzij en sprong op. ’Wanneer en hoe?’

‘Een uur geleden. Onverwachts. Hersenbloeding.’

Hij zag er verslagen uit en toch kon ik geen medelijden voor hem voelen. Ik voelde niets, maar zette een meelevend masker op. ‘Dat is verschrikkelijk.’

Op hem aflopen en hem omhelzen, Tim. Ik deed wat mijn verstand me ingaf, omhelsde hem en gaf klopjes op zijn rug. ‘Ik vind het erg voor je, William, dat meen ik.’ Ja, dat zouden de juiste woorden zijn als meevoelen tot de mogelijkheden zou behoren.

‘Dank je,’ zei hij gesmoord. Zijn schouders schokten. De rest van de dag, terwijl hij zijn koffers inpakte om een tijd naar huis terug te keren, bleef ik bij hem en hoorde hem aan. Na een uur was ik het danig beu om hem over zijn moeder te horen vertellen, maar ik liet mijn gedachten afdwalen en knikte af en toe. Menselijkheid veinzen zou altijd tot mijn moeilijkste opdrachten behoren.

De volgende in de rij van mensen die het niet meer aankonden was Fred, een student met wie ik filosofie en lessen in logica volgde. Een aardige, rustige en bedachtzame jongen die een ongelooflijk analytisch vermogen had. Een gevolgtrekking las hij alsof het een verhaaltje uit een kinderboek betrof. Hij deed me een beetje aan mijn vroegere zelf denken, toen ik de gave nog niet ontdekt had. Tijdens de les vroeg de professor hem regelmatig naar zijn inzichten, niet het minst omdat hij deze zo kon uiteenzetten dat een hond het nog zou begrijpen. Het was een lust om hem bezig te horen.

Die gave moest ik hebben. Ik zocht hem in zijn studentenkamer op met de vraag of hij me kon helpen met een stelling uit de logica.

‘Ja, natuurlijk,’ zei hij meteen. ‘Kom binnen. Wil je iets drinken?’

‘Nee, dank je.’

‘Hoe gaat het met William?’

Mijn kamergenoot en Fred kenden elkaar al sinds de kleutertijd. Ze waren in dezelfde buurt opgegroeid. ‘Niet al te best. Zijn moeder is een poosje geleden overleden en nu kampt hij met een hardnekkige griep.’

Fred knikte. ‘Niet alleen William. De helft van de campus lijkt eronder te lijden. Ik voel me ook niet al te best.’

Ik schokschouderde. ‘Ik heb er geen last van.’

Fred keek me een moment eigenaardig aan. ‘Ik heb nog nooit gemerkt dat jij ziek bent. Ben je wel eens ziek?’

Nee, dat ben ik nooit, want zodra ik me ziek voel, raak ik een gezond persoon aan, dacht ik, maar ik zei: ‘Ja, natuurlijk. Alleen merk je dat niet zo duidelijk aan mij.’

‘O, oké.’

Zijn nieuwsgierigheid of achterdocht gaf me echter wel een goed excuus. ‘Je ziet er koortsig uit. Laat me eens aan je voorhoofd voelen.’

De daaropvolgende lessen waren een ramp voor Fred. Hij trok nog net niet de haren uit zijn hoofd wanneer hij weer eens het antwoord schuldig moest blijven. Na de zoveelste blunder vulden zijn ogen zich met tranen en liep hij beschaamd en wanhopig het auditorium uit. We hebben hem daarna nooit meer gezien. Een week later sneed hij zijn polsen door. Ze vonden hem in de doucheruimte waar het water alle kanten opstroomde en de grond één rode poel was. Het maakte me duidelijk dat de mens zich identificeerde met wat hij kon; dat het voelen van geluk afhankelijk was van zijn prestaties in het leven. Niet de vrienden die hij heeft, niet zijn financiële status, maar zijn talenten. Niets meer en niets minder. Dat had me al eerder duidelijk moeten zijn, want daar was ik zelf het ultieme bewijs van. Zou ik anders zoveel talenten laten overvloeien? Had ik met zo een overvloedig repertoire nog niet genoeg? Heeft een mens ooit genoeg? Ik geloof niet dat het in onze natuur zit om onszelf grenzen te stellen. Anderen moeten deze voor je stellen en aangezien niemand dit bij mij deed… En ja, ik voelde me verantwoordelijk voor wat ik die jongen aangedaan had, maar al minder dan bij Lara. De gedachte van schuld hield twee seconden stand en vervloog. Had hij maar sterker moeten zijn. Hij had toch nog andere gaven gehad waarmee hij verder gelukkig door het leven kon gaan? Ja toch? Al moet ik toegeven dat ik hem eigenlijk niet zo goed kende. Het leek me aannemelijk dat de jongen al depressief was geweest, zelfs toen hij nog zijn gave had, en dat zelfmoord sowieso onvermijdelijk was geweest. Een poging tot goedpraten? Misschien.

Het leven ging verder en ik leerde omgaan met schuldgevoelens. Ze werden voorzien van een dikke laag ijs en daarna in stukken getrapt tot ze niet meer bestonden. Die laatste overgebleven en vervelende emotie stierf een langzame maar zekere dood, net als de rest.

Af en toe, gewoon voor het plezier, volgde ik nog wel eens een les Engelse literatuur. Ik vond de professor een boeiende kerel die met passie en liefde zijn vak doceerde. Zijn lessen waren kleine feestjes waarin hij de studenten betrok. Als je het auditorium van die professor voorbijliep, kon je het plezier op afstand horen. Het vak hoorde niet bij mijn lessenpakket, maar ik had tijd genoeg en dus was ik al gauw een gast. Er was één les die ik bijzonder interessant vond. Deze ging over Oscar Wilde en zijn oorspronkelijk korte roman: ‘Het portret van Dorian Gray’. Meteen na de les ging ik het lezen. Ik kon me compleet vereenzelvigen met het hoofdpersonage. Hoewel onze mystieke gaven verschilden, hadden we ook veel overeenkomsten. Het sterkte me, al was het personage fictief, in de gedachte dat mijn persoonsverandering een normaal verschijnsel was. Je kon je nu eenmaal niet blijven voelen en gedragen zoals de doorsnee massa wanneer je ver boven hen verheven stond. Als je meer wilde zijn, anders dan de middenmoot, dan moest je de consequenties onder ogen zien.

Al na de derde les had ik mijn besluit genomen. Ik wilde de kennis en passie van de prof voor de literatuur naar me laten overvloeien. Het leek me geweldig om schrijvers als Lord Byron of James Joyce moeiteloos te kunnen citeren om anderen te imponeren. Het duurde dan ook niet lang voor ik met een smoes het kantoor van de professor bezocht en zijn gave overnam. En bedankt, prof. Het leidde naar weer een zelfmoord. Hetgeen op het afscheidsbriefje stond, verspreidde zich al snel door de universiteitsgangen. Toen ik na de lunch bij een groepje stond, begon een van de studenten, Sofie, erover. ‘Het blijkt dat hij het gedaan heeft omdat hij plots dom werd.’

‘Hoe kan je nu plots dom worden?’ meende Claire.

De eerste schokschouderde. ‘Weet ik veel. Dat stond op het afscheidsbriefje.’

‘Heb je die gelezen?’ vroeg een jongen met een bierbuik. Ik geloof dat zijn naam Xander was.

‘Nee, maar ik heb het gehoord.’

Een vierde partij mengde zich in het gesprek. Een van de populaire jongens, Jean. ‘Stond er niet ook in dat hij zelfs niet meer kon genieten van een goed boek?’

‘Ja.’ Sofie knikte heftig. ‘Dat lijkt me helemaal vervelend voor een professor in de Engelse literatuur.’

Ik had me op de achtergrond gehouden, tot Sofie vroeg: ‘Wat denk jij, Tim?’

Dat de professor een sukkel was. ‘Hoe bedoel je?’

‘Nou, hoe kan iemand nou plots zo veranderen?’

‘Misschien was hij al heel zijn leven depressief.’

‘Professor Malcolm? Ga weg! Dat geloof je toch zeker niet? Was je wel bij zijn lessen?’

‘Mensen veranderen.’ En vooral als ik me ermee bemoei, trut. Xander, niet een van de helderste, zei: ‘Er zijn nogal veel zelfmoorden de laatste tijd. Zou dat normaal zijn op een universiteit?’

‘Het is een stressvolle periode,’ meende Sofie.

‘Lariekoek!’ zei Claire nogal luid. ‘Ik heb drie oudere broers en twee oudere zussen. Tijdens hun studiejaren gebeurde dat lang niet zo veel.’

‘Toeval,’ zei ik. ‘We zitten toevallig in een periode met een piek in de Gaussverdeling.’

Sofie keek me boos aan. ‘Kun je het nog ongevoeliger zeggen?’

Foutje, Tim. ‘Ik bedoel alleen maar dat het toevallig kan zijn. Natuurlijk is het vreselijk.’

Sofie sloeg haar ogen neer en mompelde: ‘Sorry.’

Had ik door dat ik meedogenlozer werd? Misschien diep van binnen wel. Maar het woog absoluut niet op tegen het plezierige leven dat ik leidde door al die verschillende en unieke gaven die ik in me opzoog. Tijdens mijn universiteitsjaren behoedde ik me voor verliefdheden en relaties. Enerzijds merkte ik dat ik het niet meer kon opbrengen, alsof mijn hart langzaam in ijs veranderde. Misschien door wat er met Lara gebeurd was, of misschien lag het aan mijzelf. Anderzijds omzeilde ik zo controle en bemoeienissen van een andere persoon. Ook diepgaande vriendschappen liet ik niet toe. William dacht dat ik zijn beste vriend was, maar had niet door dat ik zelden de gesprekken aanvatte en nooit over mijn problemen sprak, als ik die al had. Trouwens: ik was geliefd door iedereen! Waarom zou ik me dan beperken tot enkele mensen?

Sneller dan de gemiddelde student, studeerde ik cum laude af en voelde me klaar voor het werkleven. Niet dat ik van plan was om veel werk te verzetten. Het was eerder een drang naar het vergaren van macht en geld, heel veel geld. Ik voelde me als een jager die zijn territorium had verlegd van een klein bos naar een groot oerwoud. De wereld lag aan mijn voeten. Andere mensen waren niet meer voor me dan krioelende mieren. Kakkerlakken die moeiteloos geplet konden worden. En het smaakte telkens naar meer. Er was altijd wel een gave die ik nog niet had, een eigenschap die ik aan mijn lijstje kon toevoegen. Sommige onbeduidend, andere verrassend, maar nooit futiel. Dat nooit.

Mijn familie zag ik minder en minder. Ik zag hun angstige blikken, voelde hun argwaan en wilde er niet meer mee geconfronteerd worden. Het beeld dat ze van me kregen en dat ik weerspiegeld zag in hun ogen, kwetste me, tot mijn grote verbazing. Behalve bij vader. Hij moet gezien hebben dat ik een man werd met veel talenten en ik zocht verwoed naar erkenning en trots in zijn ogen maar vond die niet. Nooit. Daarom deed het me meer genoegen om de angst bij hem te zien, dan bij mijn moeder en zus. Geleidelijk aan begon het me allemaal toch te ergeren.

Hoewel mijn moeder me vaak belde, nam ik zelden op en als ik toch opnam hield ik de gesprekken oppervlakkig. Ik had ze niet meer nodig. Vader had amper een bijdrage geleverd aan mijn studiefinanciering omdat hij me liever het leger in zag gaan. En tot dan had ik mijn studies grotendeels zelf bekostigd door mee te doen aan diverse spelprogramma’s op televisie waarbij je fortuinen kon winnen. Ik nodigde mijn familie dan ook niet uit op mijn diploma-uitreiking. Ten slotte werd mijn zus op me afgestuurd. Het was de dag na mijn afstuderen en met veel tegenzin ging ik met haar lunchen in een snackbar met veel chroom en pasteltinten. Zo’n tent die de typische sfeer van de jaren vijftig uitademt. Het was er overvol, stonk er naar ui en verbrande koffie en je kon amper boven het geroezemoes uitkomen. Dat beviel me wel, want zo hadden we wat afleiding.

Lisa begon met een luchtig gesprek, maar nadat we onze hamburgers en bier besteld hadden, vatte ze de koe bij de hoorns. ‘Tim, mama is bezorgd om je en ik ook.’

Het viel me op dat ze vader niet genoemd had. Maar voor vader waren we als kinderen dan ook meer een maatschappelijke verplichting geweest dan echt gewild. Ik probeerde mijn ergernissen te verbergen. ‘Waarom in godsnaam? Ik doe het fantastisch!’

Ze zocht duidelijk naar de juiste woorden, het arme domme schaap. ‘Omdat… omdat we je niet meer herkennen. Daarom!’ Dat laatste woord sprak ze ferm uit.

Het bier werd gebracht en ik zag dat de korte onderbreking haar opluchtte.

De serveerster vertrok en ik zei: ‘Iedereen verandert naarmate hij ouder wordt.’

Ze knikte twijfelend en speelde met haar glas. ‘Maar niet iedereen wordt…’

Ik nam een flinke slok bier. ‘Wordt wat!’ Ik hield er niet van dat zij en mijn ouders als enigen nog gevoelige snaren bij me konden raken.

‘Tim, alsjeblieft, luister naar me.’

‘Waar denk je dat ik mijn tijd op dit moment mee aan het verdoen ben? Ik heb wel wat beters te doen dan naar beschuldigingen te luisteren van familie die ik amper zie.’

Lisa kromp ineen bij die woorden en bijna, bijna had ik medelijden met haar. Ik was oneerlijk, maar op dat moment kon ik niet logisch nadenken. In jaren had ik me niet meer zo vernederd gevoeld.

Lisa vervolgde: ‘Je bent veranderd en niet enkel in positieve zin. Vroeger was je…’

‘Vroeger was ik een sukkel,’ onderbrak ik haar met ingehouden woede.

Onverstoorbaar ging Lisa verder. ‘Vroeger was je zachtaardig, lief en –’

‘Hoe kom je daar nu bij!’ Was ik echt zo geweest? Dat kon ik me amper voorstellen. Ik blies langzaam de lucht uit mijn longen en hervond deels mijn rust. ‘We hadden continu ruzie. Hoezo was ik zachtaardig?’

‘We hadden ruzie zoals iedere broer en zus, dat was normaal. Maar je had een goed hart. Beter dan ik zelfs. Je had met alles en iedereen medelijden. Ik mocht niet eens een mug doodslaan! Weet je niet meer toen ik gevallen was met die stomme driewielmotor van de buurjongen en ik een groot gat in mijn bovenbeen had?’

De richting van het gesprek beviel me niet. ‘Nee,’ zei ik kortaf.

‘Je raakte helemaal in paniek. Mama en papa waren niet thuis die dag en als een gek ging je op deuren bonken zodat iemand de hulpdiensten kon bellen. De hele weg naar het ziekenhuis bleef je bij me en hield je mijn hand vast. Je vertelde me een verhaaltje dat je zelf verzon om mijn gedachten af te leiden.’

Nu was ik blij dat het gesprek onderbroken werd doordat de hamburgers op tafel geplaatst werden. ‘Ik heb het zwaar,’ zei ik ter verdediging en nam een hap van de hamburger die ik na amper te kauwen doorslikte. ‘En daarbij: dat was vroeger. Ik was een kind; nu ben ik volwassen en dat brengt veranderingen met zich mee.’

Lisa schudde zacht haar hoofd. ‘Nee,’ zei ze. ‘Het is meer dan dat. Zelfs vader…’

‘Ik wil er geen woord meer over horen, hoor je me!’ Ik keek haar dreigend aan. ‘Anders…’

Haar angst kwam weer in alle hevigheid opzetten. Dat beviel me beter. Ik had liever dat ze bang voor me was en ophield, dan dat ze een mallemolen van gevoelens bij me wakker maakte waar ik niet meer mee kon omgaan. Lisa slikte, stond op en fluisterde voor ze wegliep: ’Je bent de duivel geworden.’

Alsof het klimaat het met haar eens was, barstte er een onweersbui los en een enkele bliksemschicht verlichtte de snackbar. In schijnbare rust at ik mijn hamburger verder op, maar haar woorden bleven nog dagenlang nagalmen. Ik was niet de duivel, ik was een mens met een gave. Een beter, geëvolueerd mens. Ten slotte zette ik me eroverheen en forceerde mezelf het te vergeten. Woorden van familie kwetsen altijd meer dan die van een vreemde. Daarom besloot ik die dag om het contact met mijn familie tot het minimum te beperken. Het hoogstnoodzakelijke. Deels lag het ook aan het feit dat het me niet lukte om te veinzen tegenover hen. Mijn ware ik kwam ongenadig boven wanneer ik in hun buurt was. En als zij me niet wilden aanvaarden in mijn nieuwe Goddelijke verschijning, dan verdienden ze het niet om zelfs maar in mijn schaduw te mogen vertoeven.

In het bedrijfsleven moest ik me natuurlijk opwerken, zoals iedereen. Niemand kreeg meteen een hoge positie wanneer hij pas afgestudeerd was. Tenzij je de zoon van was en kon genieten van nepotisme, wat bij mij niet het geval was. Ik begon dus als advocaat bij een klein, maar niet onbelangrijk kantoor. Na mijn gebruikelijke periode van de kat uit de boom kijken had ik mijn slachtoffers uitgekozen. Ik zou ze allemaal leegzuigen en platwalsen, zeker degenen die me voor de voeten liepen in mijn genadeloze klim naar de top. Met charmante doeltreffendheid ging ik te werk. Vriendelijkheid en gevoeligheid veinsde ik waar nodig en na nog geen jaar boden ze me een partnerschap aan, dat ik met zogenaamde bescheidenheid aanvaardde.

Op liefdesvlak volgde ik dezelfde lijn als op de universiteit. Hoewel ik meerdere malen korte affaires met vrouwen had, bleef het voor mij onbelangrijk. Ik zag ze als middel om mezelf kortstondig te bevredigen of om me een bepaald imago te bezorgen dat ik op dat moment goed kon gebruiken. Ze waren niet meer dan gebruiksvoorwerpen. Ik wilde me niet hechten. Ik hield mezelf voor dat de reden daarvoor de angst was dat als ik iemand te dicht bij me zou laten komen, deze dan mijn gave zou ontdekken. Maar ik was ook te egoïstisch en vooral te egocentrisch geworden om mijn leven met iemand anders dan mijn eigen spiegelbeeld te willen delen. Soms maakte ik gebruik van een callgirl om me te vergezellen naar een benefietavond of een etentje bij hooggeplaatste personen. En soms nam ik naderhand hun talenten over, wat me nog meer begeerd in bed maakte dan ik al was.

Toch waren er ook in het bedrijfsleven weer enkele vervelende incidenten. Mijn gevoelens werden inmiddels afgeschermd door een metershoge muur. Een collega wierp zich door mij door het raam en een ander – waarvan ik de vrouw regelmatig in mijn bed had verleid – verdween met de noorderzon. Ze deden maar. Bedankt voor jullie gift en adieu. Tijd om verder te gaan met de jacht.

Voor ik te veel aandacht zou krijgen, zag ik mezelf weggekocht worden door een groter bedrijf. Een van de machtigste chemieconcerns ter wereld. Ook daar werkte ik me op tot ik ten slotte een van de CEO’s was. Op dat moment voelde ik me oppermachtig. Het bedrijfsleven had ik in de palm van mijn hand. Invloedrijke personen deden verwoed hun best bij me in een goed blaadje te komen en ik kneep met plezier mijn handen samen tot enkel het droesem van hun mens-zijn overbleef. Ze slijmden en overgoten me met vleierij en complimentjes waar ik me wellustig in wentelde. Ik wist dat het allemaal vals was maar dat kon me niet schelen. En ik hield de schijn op, werd een meester in het bedriegen, was de nieuwe wonderboy, een donkere engel. Talkshows smeekten om mijn aanwezigheid en ik kwam zelfs op de cover van Time magazine! Er was niets, werkelijk niets, dat ik niet kon.

Het enige dat ik vernam van mijn familie was dat moeder depressief geworden was en mijn zus haar tijdelijk in huis had genomen. Niet lang daarna wilde mijn vader van mijn moeder scheiden. Zijn laatste boodschap aan mijn zus was dat hij zich voor me schaamde en me niet meer als zijn zoon beschouwde. Ik sloeg een peperduur servies aan scherven en ging verder met mijn leven.

En toen sloeg de verveling toe. Hard en onverwacht.

Ik woonde in een penthouse dat van alle denkbare luxe voorzien was en in een van de duurste wijken van New York lag. Het uitzicht op Central Park was adembenemend en hoger in de huizenmarkt kon je amper grijpen. Toch, terwijl ik in mijn fauteuil zat voelde ik samen met de ondergaande zon een soort neerslachtigheid over me neerdalen. Ik begreep het niet. Ik was alles, ik had alles. Wat scheelde er dan aan? Het verhaal over de astronauten die de maan hadden bezocht schoot me te binnen. Had ik niet ergens gelezen dat ze naderhand in een depressie waren terechtgekomen? Ze hadden hun ultieme doel bereikt en omdat ze geen hoger doel konden nastreven dan het lopen op de maan, waren ze depressief geworden. Logisch, maar niet aan mij besteed. Ik kon, als ik wilde, zo op een extreem optimistisch en vrolijk persoon afstappen en zijn gelukkige gevoel overnemen. No problemo. Maar het was meer dan dat. Ik zocht een nieuwe uitdaging. De top van het bedrijfsleven had ik bereikt, dus ik zou een ander doel moeten zoeken. Een richting die me nog veel meer macht zou bezorgen. De politiek! En ik wilde meteen naar het allerhoogste niveau grijpen.

President van de Verenigde Staten!

Opgewekt sprong ik uit mijn leren fauteuil, meteen klaar om de eerste stap naar mijn doel te zetten. Vaak was het een vereiste om je de eerste jaren te bewijzen in de politiek, zowel bij de democraten als bij de republikeinen. Beginnen in een lagere positie, zoals gouverneur, zag ik echter niet zitten. Ik wilde daar mijn tijd en talent niet aan verspillen en vond het beneden mijn waardigheid en kunnen. Nee, dank je wel. Dat was goed voor de gewone mens of de politicus die netjes meeliep in het gareel. De enige manier om het presidentschap te krijgen was met geld. En dat had ik! Ik zwom in het geld en als ik gewild had kon ik een klein land kopen. Ik zou me dus binnenkopen. Volgens mij was er niet veel verschil met hoe de andere politici het deden, alleen zou ik het iets sneller doen.

Binnen het jaar lukte het me om mijn eigen onafhankelijke politieke partij op te richten en in werking te zetten. Niet alleen had ik nu een eigen partij, maar de opiniepeilingen wezen me aan als een onverwacht gevaarlijke tegenstander voor de republikeinen en democraten. Tijdens de campagne werd me echter door mijn strategen op het hart gedrukt dat ik zonder echtgenote geen kans op winnen had. Oké, dat moest dan maar. Alles voor het presidentschap. Gelukkig bood Washington DC genoeg kandidaten en al gauw vond ik een meer naïeve dan intelligente vrouw. Ik ontmoette haar op een galadiner waar fondsen werden ingezameld voor het goede doel. Ze zag er adembenemend uit; een exotische schoonheid met een chocoladebruine huid en grote, prachtig amandelvormig ogen. Ze was verloofd op dat moment, maar dat kon mij niet lang tegenhouden.

De eerste weken waren geweldig, hoewel het me soms moeite kostte om in mijn rol van attente, verliefde man te blijven. Geld maakt alles gemakkelijker. Romantiek kon gekocht worden en door anderen worden uitgevoerd. Mijn persoonlijke assistente werd erop uitgestuurd om cadeaus te kopen of diners te boeken. Ik hoefde alleen aanwezig te zijn met mijn valse glimlach en gladde praatjes. Shanna werd overdonderd en een liefdeloos – althans van mijn kant – huwelijk volgde. Dankzij dit huwelijk kreeg ik ook nog twee grote doelgroepen aan mijn kant, namelijk de vrouwen en de Afro-Amerikanen.

Nooit eerder in de geschiedenis van het Amerikaanse presidentschap was er een onafhankelijke kandidaat geweest met een dergelijke populariteit. Ik rook de zege al en bereidde me voor op mijn wereldheerschappij. Door met veel geld en gunsten te gooien, mijn eigen briljante geest en door het redelijk goed opgezette programma van mijn staf won ik, weliswaar met de hakken over de sloot. Niet alleen bij het volk haalde ik een meerderheid van stemmen, maar ook bij de beide andere partijen had ik nog verrassend veel congresleden die achter me stonden. De pers rende heen en weer met schorre stemmen en snelle tongen om mijn overwinning te verslaan.

En daar zat ik dan in de oval office van het Witte Huis, omringd door adviseurs en mijn eigen gekozen kleur van tapijt met het logo van de president erop.

‘Gefeliciteerd, meneer de president.’ Mijn stafchef, een broodmagere maar hoogintelligente man met grijzende haren, kwam de office binnen en schudde me de hand.

‘Bedankt, Leo.’

We namen plaats in de donkergroene fauteuils die ik zelf had mogen uitkiezen. De deur ging open en mijn secretaresse, Charlotte, kwam binnen. ‘Meneer de president, ik heb uw moeder aan de lijn.’

Leo, die een beetje wist hoe mijn relatie met mijn ouders was, keek me peilend aan.

‘Zeg dat ik het te druk heb en terugbel.’

‘Ze zegt dat het dringend is. Iets over je vader.’

‘Ik heb geen vader meer.’

Leo zei: ‘Hij zal nu wel trots op je zijn.’

Mijn blik bleef ondoorgrondelijk en neutraal. ‘Mijn vader kent enkel trots voor zichzelf.’ Maar ik stond toch op en liep naar mijn bureau. Charlotte trok zich terug. Met een diepe, inwendige zucht nam ik de hoorn op. ‘Dag, moeder.’

‘Tim, ik heb slecht nieuws.’

‘…’

‘Je vader is overleden.’

Ik slikte. ‘Prima.’

‘Kom je…’

‘Nee, ik kom niet naar de begrafenis.’ Toen bedacht ik me wat voor slechte publiciteit dat met zich mee zou brengen. ‘Ja, ik kom.’

‘Bedankt, Tim, hij…’

‘Heeft hij geweten dat ik president geworden ben?’

‘Ik weet het niet, Tim, hij… we zagen elkaar niet zo veel meer, weet je.’

‘Heeft hij de campagne meegemaakt?’

‘Ja.’ Ik hoorde haar aarzeling.

‘Laat maar, ik weet al wat hij ervan vond. Hij vond dat ik het slecht aanpakte of dat ik het niet verdiende. Ik durf te wedden dat hij op de tegenpartij heeft gestemd.’

Moeder antwoordde niet en dat gaf me genoeg bevestiging. ‘Moeder, ik moet gaan.’

‘Gaat alles –’

Ik legde de hoorn neer. Gedurende een seconde voelde ik me misselijk. Die klootzak van een vader was zelfs niet trots op me geweest toen ik gekozen werd tot president. Zelfs dan kon hij het niet opbrengen. Ik snoof en herpakte mijn zinnen. Leo vroeg niet naar het gesprek en daar was ik hem wel dankbaar om.

Ik denk niet dat ik de meest productieve president was. Het merendeel liet ik over aan mijn staf. De macht en faam die de titel me bezorgde, waren voor mij voldoende. Ik voelde niet de drang om wereldomvattende veranderingen door te voeren of mijn stempel na te laten en speelde vooral golf met beroemdheden en politici, genoot van de vele extravagante galadiners en werkbezoeken aan andere landen. Al in mijn positie als CEO had ik het voorrecht om regelmatig in het buitenland te vertoeven, maar nu nog meer. Als traktatie voor mijn ‘harde werken’ nam ik in ieder land de taal over van een lokaal, intelligente persoon zodat mijn talenkennis iedere maand uitbreidde, al hield ik dat voornamelijk voor mezelf om niet al te veel op te vallen.

Nu we getrouwd waren en mijn missie geslaagd was, vermeed ik Shanna wanneer het maar kon. Ze vergezelde me naar de meeste plaatsen, maar dat was enkel voor de uiterlijke schijn en de publiciteit. Ze kreeg al gauw door dat ze van mijn kant geen affectie moest verwachten, behalve af en toe een seksbeurt wanneer ik het nodig had. Gelukkig scheen ze zich na een tijd aan te passen en stelde ze zich tevreden met haar positie als first lady. Dat dacht ik toen althans.

Soms wilde ze onze relatie aankaarten en meestal kon ik dit omzeilen, maar niet altijd. Op een van die zeldzame momenten dat we samen dineerden, begon ze erover.

‘Tim, ik wil met je praten.’

Ik rolde nog net niet met mijn ogen. ‘Waarover?’

‘Ik weet niet wat ik verkeerd gedaan heb.’

Ik stond op, schonk mezelf een flinke bel whisky in en slokte het achterover. ‘Hoe bedoel je?’

‘Het lijkt alsof je me haat.’

‘Ik haat je niet.’ Je bent alleen niet meer nodig. ‘Maar zo voel ik het wel en zelfs nu klinkt het niet alsof je het meent.’

‘Dan ligt het probleem bij jou.’

Ik hoorde haar zuchten. ‘Waarom ligt het probleem altijd bij mij?’

‘Daar moet je zelf achter zien te komen.’

‘Zie je dan niet hoe je bent?’

Ik draaide me om en keek haar aan. ‘Iedereen houdt van me. Iedereen vindt me geweldig en wil mijn vriend zijn. Dat zegt genoeg. Het probleem ligt bij jou.’

‘Het is zo dat je afstandelijk doet tegenover degene die het dichtst bij je staan, meer dan tegenover vreemden.’

‘En dat zou dan aan mij liggen? Dat klinkt niet logisch, Shanna, en het getuigt weer eens van je gebrek aan intelligentie.’

Ze besloot deze opmerking te negeren, al zag ik haar gepijnigde blik. ‘Wanneer we vrijen, dan… dan is het zo… mechanisch. Dat was vroeger niet zo.’

‘Ik vind dat jij niet genoeg je best doet om me op te winden. Heb je er wel eens bij stilgestaan dat de fout bij jou kan liggen? Dat jij niet genoeg passie toont? Dat ik daarom niet meer van je houd?’ Haar lippen begonnen te beven en haar ogen werden vochtig. O, God, nee, ze zou toch niet beginnen janken! Voor het zover was, beende ik de kamer uit. Bij het sluiten van de deur hoorde ik haar zachtjes snikken.

Tijdens mijn tweede termijn als president – ja, ik werd herkozen – sloeg de verveling weer toe. Ik had alle mogelijke kennis en talenten opgezogen die mensen me maar konden schenken. Er waren al een hele poos geen uitdagingen meer, geen hoogtepunten en geen nieuwe ontdekkingen, maar gelukkig hielp het toeval me een hand. Shanna had zichzelf een kleine hond cadeau gedaan. Het beestje volgde haar overal en was haar zo trouw als een hond kon zijn. Mij echter meed hij als de pest, alsof hij het rook dat ik een groter roofdier was dan hij ooit kon worden. Alsof hij wist dat ik eigenlijk op de Olympus thuishoorde, samen met de andere Goden.

En dat bracht me op mijn volgende idee. Ik legde mijn hand op de hond en concentreerde me op zijn geweldige instinct. Ik had nooit eerder een eigenschap van een dier proberen over te nemen. Ik had er nooit bij stilgestaan. Maar daar had ik de bal dus misgeslagen. Ik zoog het instinct van het harige mormel moeiteloos op en sindsdien was het beest ook aardig naar mij.

Tevreden over mijn nieuwe vondst richtte ik me op dierentuinen en zette een fonds op van mijn persoonlijke geld voor The National Zoo. Ik scoorde er ook goede punten mee bij het volk en het gaf me de gelegenheid om de dierentuin te bezoeken en natuurlijk om mijn eigen eisen te stellen. Zo vroeg ik om enkele dieren te mogen aanraken, zogenaamd uit interesse en liefde voor de beesten. Mijn lijfwachten vonden het een te groot risico en probeerden dit tegen te gaan, maar hé, wie was er de president?

De dieren schonken me een waaier van ongelooflijke eigenschappen die geen enkel mens me had kunnen verschaffen. De moed van een leeuwin, de scherpe visie van de arend, de snelheid van een luipaard, het gehoor van de wolf. Het waren maar enkele van de krachten die ik me toe-eigende.

Intussen had Shanna me een kind geschonken, een zoon met de naam Thomas. Tegen mijn zin uiteraard, maar een man heeft in dit gebeuren nooit veel inbreng. En misschien liet ze mij dan verder met rust, want het gejank over mijn koele gedrag werd met de maand erger. Hoewel ik nieuwsgierig was of Thomas mijn gave zou hebben geërfd, boeide het kind me verder niet. Wat had je nou aan een krijsend geval waar de talenten nog niet duidelijk bij waren en dat me dus niets kon bieden? Mijn kennis van het erfelijk DNA en het menselijk lichaam leerde me dat hij vijfenzeventig procent kans had die gave te bezitten. We zouden wel zien. Wat ik opmerkte na enkele maanden, was dat ook Thomas’ ogen ieder een andere kleur hadden en ik vermoedde dat het een indicatie kon zijn voor het hebben van de gave. Sinds de geboorte van Thomas viel het me ook op, tijdens de zeldzame momenten die ik in haar omgeving was, dat Shanna afstandelijker werd. De blikken vol adoratie maakten plaats voor verwijten of totaal negeren. Ik weet het aan het moederschap en trok me er verder niets van aan. Ze zou hoe dan ook wel bij me blijven, want waar kon ze anders heen? Wie zou de enige superman op deze planeet namelijk verlaten? Niemand toch?

Op een avond in bed was ik naar een natuurdocumentaire aan het kijken, op zoek naar dieren met bijzondere talenten. Met een grote bak amandelijs, mijn favoriete smaak, en een koel biertje, had ik het mezelf comfortabel gemaakt. Shanna was die avond, samen met onze zoon Thomas, op bezoek bij haar zus. Ik had het rijk alleen, hetgeen ik het liefste had. De documentaire ging over dolfijnen. Ik vond het prachtige dieren, maar wat me het meest fascinerende was dat sommige dolfijnen tot zeshonderd meter diep konden zwemmen en dertig minuten lang onder water konden blijven. Hun metabolisme zorgde ervoor dat ze langer zonder zuurstof konden dan de mens. Dat moest ik hebben! Ik wist dat een mens, zonder speciaal pak of duiktuig, ook driehonderd meter kon duiken. Maar een mens bleef zuurstofflessen nodig hebben en dat wilde ik vermijden.

Enkele dagen later was het zover. Mijn perschef zeurde al weken aan mijn hoofd dat ik met mijn gezin hoognodig weer eens iets moest ondernemen. Het volk zag graag plaatjes van de president die gelukkig met zijn vrouw en zoon op stap ging. Zo zou het geschieden. We gingen naar Sea World in Orlando, Florida. Het mekka van dolfijnen en orka’s. Achteraf bezien had ik mijn zoon beter thuis kunnen laten. Het kind trok alle aandacht en hij deed vervelend en jengelend. Ik denk dat ik daardoor mijn concentratie verloor. Stom rotjoch! Ik stak mijn frustraties goed weg, maar Shanna had het door en keek me aan met een blik die me ter plekke in ijs kon doen veranderen. Toen dacht ik nog dat ik in mijn opzet geslaagd was.

Thuisgekomen testte ik onmiddellijk mijn nieuw verworven eigenschap uit door in bad te gaan. Zonder enige moeite bleef ik tien minuten kopje onder. Maar een bad is maar een bad. Ik bedoel: je kunt niet zwemmen, je ligt daar maar te kijken naar het verwrongen plafond van de badkamer. Ik wilde het uittesten in een grotere ruimte en besloot meteen een reis te laten boeken naar een duikparadijs om zonder zuurstofflessen een afdaling te maken in de donkere diepten van een of andere zee. Maar toen ik me verdiepte in duiklessen, begreep ik al gauw dat het me nooit zou lukken een soloduik te maken. Ten eerste zouden ze me dit als president niet toelaten. Risicovolle activiteiten werden zoveel mogelijk vermeden en de lijfwachten hielden me beter in het oog dan een hond een kat. En ten tweede werd het niet toegestaan om zonder duikpartner de diepte in te gaan. Er werd altijd gedoken met twee personen. Het eenvoudigst en snelst was mijn ambtstermijn vervolmaken, die niet langer meer dan een maand duurde, en eenvoudigweg een zwembad als testplaats te nemen in plaats van de zee. Nog steeds zou ik als ex-president bescherming genieten, maar toch behoorlijk wat minder.

Zodoende vloog ons gezin een maand later naar Hawaï. Ik was nog steeds een publiek figuur en zodoende jammer genoeg verplicht om mijn vrouw en kind op sleeptouw te nemen. Dat bleek echter niet zo’n ramp te zijn. Af en toe poseerden we voor de pers als het perfecte gezinnetje, maar daarna gingen we ieder onze eigen weg. Op de derde dag had ik besloten om die nacht in het zwembad het halfuur zonder zuurstof uit te testen. Diezelfde dag, tijdens het zoals gewoonlijk stilzwijgende ontbijt, deed Shanna me echter een schokkende mededeling.

‘Tim, ik wil van je scheiden.’

Boven de krant die ik vasthield, keek ik haar even aan en las toen weer verder.

‘Tim, hoor je me? Ik wil van je scheiden.’

Ik deed alsof ik het niet hoorde. Shanna legde zacht haar hand op de krant en duwde deze naar beneden. ‘Tim, ik meen het.’

Ik keek haar nijdig aan omdat ze me stoorde tijdens mijn lezen. ‘Natuurlijk meen je het niet! Zeg geen domme dingen.’

Shanna zuchtte diep. Ze leek me verdrietig, maar eerlijk gezegd kon ik emoties niet meer zo goed inschatten. ‘Ons huwelijk is een schijnhuwelijk, Tim, en liefdeloos.’

‘Waar denk je heen te gaan? Je hebt niets! Je bent niets zonder mij!’

Haar oogleden trilden. Ze slikte en zei: ‘Je hebt me niet meer nodig, Tim, niet nu je geen president meer bent.’

‘Daarom verlaat je me dus! Omdat ik geen president meer ben. Jij bent de hypocriet!’

Shanna schudde haar hoofd. Haar ogen werden vochtig en haastig depte ze die met een servet. ’Nee, Tim. Ik heb ontzettend veel van je gehouden. Meer dan van wie ook ter wereld.’

‘Dan blijf je toch bij me.’

‘Ik heb mijn best gedaan. Jaren en jaren smeekte ik om je aandacht en je liefde.’

‘Ik was president, ik had niet veel tijd, weet je nog.’ Ik nam een slok van mijn koud geworden koffie.

‘Er zit niets in je, Tim, je bent leeg. Leeg.’

Met een plots opgekomen razernij smeet ik mijn kopje tegen de muur aan. ‘Hoe durf je dat te zeggen! Ik ben meer mens dan jij ooit zult worden, meer dan de gehele mensheid samen, meer dan…’

‘God? Wilde je dat zeggen, Tim?’ Shanna ging recht staan en zette enkele stappen achteruit.

Met strak gespannen kaken antwoordde ik: ‘Ja, zelfs meer dan God.’

‘Je bent een afwijking, een gedrocht van de natuur, Tim, en het is erg spijtig dat je dit zelf niet beseft.’

‘Verdwijn uit mijn ogen, stomme trut, en denk maar niet dat je met hangende poten terug kan komen. Ik wil je nooit meer zien.’

Ze keek me nog een laatste maal aan, zuchtte en liep weg.

Daarna was ik te verbouwereerd om nog te genieten van mijn ochtendkrant. Hoe kon ze nou een man van mijn kaliber verlaten? Ongehoord en ontzettend dom! Het wijf zou nog wel spijt krijgen, maar ik zou haar nooit meer terugnemen.

Nadat ze haar koffers gepakt had en verdween met mijn zoon, staarde ik een tijdje uit over de zacht kabbelende zee. Het eigenaardige was, en dat had me al moeten alarmeren, dat ik me melancholisch voelde. Een eenzaamheid, die ik nooit eerder in mijn leven ervaren had, trok door me heen. Met een ceintuur van gewichten ben ik het water in gesprongen. Trots nog zag ik de eerste minuten voorbijtikken op mijn waterdichte Rolex. Ik was de eerste mens die zonder hulp al meer dan tien minuten onder water kon blijven Maar hoe langer ik me op de bodem bevond, hoe meer ik melancholiek werd. Alsof alle eenzaamheid die ik in mijn leven had moeten ervaren, mijn lichaam tegelijk veroverde. Boven me was de nacht inktzwart en door het water leek het of de heldere sterren op golven meedreven. Gedachten aan zelfmoord drongen binnen tot ik even donker werd als het omringende water. Waar diende het leven voor? Wat bracht het op, nu alle hoop op verandering verdwenen was? Hoewel ik instinctief voelde dat dit gedrag niet bij mij paste, had ik nog niet door waarom ik me zo voelde. De mensen die ik gekwetst had passeerden met beschuldigende blikken en wijzende vingers de revue. Ik zag, abrupt en ontzettend helder, dat het leven me niets meer gaf.

De pijn van het ademinhouden was beter te verdragen dan de gedachte om verder te gaan met mijn leven. Een leven waarin ik alles had gehad en waar ik niets meer aan kon toevoegen. Ik ondervond geen last van het overlevingsinstinct. Ik voelde een sereniteit over me komen. Een rust en kracht die me tevredenheid gaf.

Pas nu, gedurende de laatste seconden van mijn bestaan, begrijp ik in een flits waarom ik zelfmoord pleeg. Het heeft niets te maken met Shanna die me verlaten heeft. Het heeft zeker niets te maken met het meedogenloze leven dat ik achter me laat. Het komt door de dolfijn die ik aangeraakt heb in Sea World. De documentaire die ik eerder zag, had vermeld dat dolfijnen sociale dieren zijn en normaal gezien in groepen leven. In gevangenschap weegt de eenzaamheid zwaar op hun gemoedstoestand, waardoor het zelfs al is voorgevallen dat een dolfijn zelfmoord pleegde door niet meer voor zuurstof naar boven te komen. Ik herinner me vaag dat ik tijdens het aanraken van de dolfijn iets gedacht had als: geef me zijn eigenschappen. Maar ik was niet specifiek genoeg geweest! Door mijn krijsende zoon was ik mijn concentratie verloren en had ik niet alleen de goede eigenschappen van de dolfijn overgenomen, maar ook zijn onvermogen om eenzaamheid te dragen en het verlangen naar de dood. Shanna die me verlaten heeft, is de aanzet geweest. En hoewel ik nu wil stoppen met het verdrinken van mezelf, nu ik dit besef, hoewel ik wil vechten om verder te gaan met mijn leven, lukt het me niet. De rust in me slaat genadeloos om in paniek. Ik voel het tot in mijn piepende, naar lucht krijsende longen: dit gevecht zal het eerste en laatste zijn dat ik zal verliezen. Ik hoor de stem van mijn vader: je bent een nietsnut en je zult het altijd zijn, tot het einde.

En het zwart rondom me wordt ook een zwart in mijn hoofd.





Dr. Oettings geheim

Door Mel Hartman





1.

April 2099



‘Alsjeblieft, neem mijn baby niet mee!’ De woorden kwamen er half paniekerig, half wanhopig uit, maar bereikten enkel dovemansoren. Haar haren kleefden aan haar voorhoofd en Alicia hield haar armen uitgestrekt alsof ze zich zouden verlengen en haar kind zo konden teruggrijpen.

De baby werd door de verpleegster overgenomen. Het kind zette het op een krijsen, maar niet voor lang. Meteen daarna daalde er een rust over het pasgeboren kind neer en maakte het tevreden smakkende geluidjes. Het werd echter niet aan Alicia teruggegeven.

‘Doe het mijn baby niet aan. Alsjeblieft!’

‘Mevrouw,’ zei de verpleegster zacht, ‘dat heeft geen nut. Dat weet u net zo goed als ik.’

‘Laat me haar dan eventjes vasthouden. Heel even maar.’

‘Daar maakt u het alleen maar erger mee. Misschien straks. Na het onderzoek.’

‘Heel-even-alsjeblieft?’ De snikken vermengden zich met de woorden tot een langgerekte, wanhopige zin.

Maar de verpleegster draaide zich resoluut om en verdween met het pasgeboren kind naar een aangrenzende kamer. Een tweede verpleger ontfermde zich over de moederkoek en de doeken. Hij deed dit op een zodanig mechanische manier, zonder haar een blik waardig te gunnen, dat Alicia instinctief aanvoelde dat ze bij hem geen gehoor zou vinden.

Ze wendde zich met ogen vol tranen tot de dokter. ‘Ik smeek u, dokter, er is niets aan de hand met haar!’

De dokter keek haar echter ijskoud aan, zodat de uitgeputte vrouw terugviel en verslagen haar armen liet zakken. Ze had in de roddelgangen gehoord dat de dokter al jaren geleden alle menselijkheid had laten varen, maar schrok toch nog van zijn harde blik en gevoelloze woorden. ‘Wetten zijn wetten, mevrouw.’

‘Maar niemand hoeft het te weten!’

‘Wilt u de dood van anderen op uw geweten hebben, mevrouw?’

‘Nee, natuurlijk niet.’ De woorden kwamen er aarzelend uit. ‘Maar ze is onschuldig. Ze is nog zo klein. Een baby’tje nog maar.’

‘Baby’s worden ooit volwassen, mevrouw. En misschien is er niets aan de hand, dus doe niet zo hysterisch.’

‘Ik geef u alles wat u maar wil. Ik…’ Ze boog het hoofd. ‘Ik doe alles wat u wilt.’

De dokter keek haar vol minachting aan. Alicia schaamde zich ontzettend, maar diep van binnen wist ze dat ze de waarheid had gesproken. Ze zou haar leven geven voor het kind, wat kon haar lijf haar dan schelen.

Ten slotte verliet ook de dokter de kamer, met de verpleger in zijn kielzog, en lieten zij een zachtjes jammerende moeder achter. De deur werd op slot gedraaid; een onheilspellende klik die Alicia oorverdovend en sinister overkwam. Haar wachtten nu de verschrikkelijkste minuten uit haar leven. Ondanks haar uitputting was ze volkomen alert en stonden haar zenuwen strakgespannen. Ze greep het witte laken beet en trok het naar zich toe. Haar vingers wikkelden zich krampachtig rond de stof en een nieuwe lading tranen vulden haar ogen. Er kwamen geen geluiden uit de aangrenzende kamer, alsof het vonnis dat op dit moment werd geveld een eerbiedwaardige zaak was die met respect moest worden behandeld. Maar er was niets eerbiedwaardigs aan. Integendeel. Het was oneerlijk en vooral afschuwelijk.

Haar schouders begonnen onbedaarlijk te schokken. Waarom was George nu niet hier? Waarom was hij zo zwak dat hij haar niet eens kon bijstaan tijdens het moeilijkste moment uit haar leven. Nee! Het moeilijkste moment uit hun leven. Het was ook zijn kind dat aan een onderzoek onderworpen werd en dat mogelijk haar laatste uren beleefde. Hoe kon een pasgeboren baby, roze van onschuld en met amper geopende ogen, een bedreiging vormen voor de mensheid? Het was absurd! Het meisje was een nog onbeschreven blad! Misschien was ze voorbestemd om een vaccin te ontdekken, een revolutie in de politieke wereld te veroorzaken, of vond ze een nieuwe energiebron uit. Alles was nog mogelijk, behalve dat ze die kansen misschien nooit zou krijgen.

Ze had thuis moeten bevallen, in alle geheim. Maar dan was haar kind opgegroeid aan de zelfkant van de maatschappij, zonder identiteit en dus zonder de mogelijkheid deel te nemen aan de meest elementaire activiteiten. Bovendien was ze ervan overtuigd dat haar kind normaal zou zijn.

Alicia hield het haast niet meer uit, maar ze kon alleen maar afwachten. Haar blik pinde zich vast aan de deur tot de witte kleur troebel werd. Ieder moment kon de dokter naar binnen komen met het nieuws.

Ieder moment.

Als hij de baby in zijn armen hield, was alles in orde. Dan zou haar leven verder kunnen gaan, dan zou ze de gelukkigste moeder ter wereld zijn. Als… Alicia’s vingers deden pijn door het krampachtig vasthouden van het laken, maar ze liet niet los. Het laken voelde aan als een reddingsboei en wanneer ze die zou loslaten, zou ze het bewustzijn verliezen. Haar hart bonkte ongenadig tegen haar ribben, alsof het zich een weg naar buiten wilde banen.

Eindelijk hoorde ze het slot van de deur.

Nu niet flauwvallen, nu niet, Alicia.

Ze drukte haar nagels in de huid van haar handen.

Tot bloedens toe. Maar toch voelde ze het niet.

De deur ging langzaam open. Te langzaam.

Alicia hield haar adem in.

De kamer rondom haar werd opgezogen door een draaikolk naar een andere dimensie.

Alicia zag een stukje van de witte jas van de dokter tevoorschijn komen.

Zijn voeten.

Ze durfde niet omhoog te kijken naar zijn armen.

Ze… durfde… niet.

En toen hoorde ze de woorden. ‘Het spijt ons, maar…’

Meer drong niet tot Alicia door.

Ze verloor het bewustzijn.





2.





‘Wilt u dat ik het deze keer doe, dokter?’ De verpleegster wees op de injectienaald die naast het pasgeboren meisje lag.

Dokter Victor Oetting reageerde niet.

‘Dokter?’

Hij ontwaakte uit zijn lethargie en keek de verpleegster met een lege blik aan. ‘Wat?’

‘Wilt u dat ik het doe?’

Hij volgde haar wijsvinger en schudde zijn hoofd. ‘Nee, gaat u maar.’

‘Goed, dokter.’ De verpleegster liep opgelucht weg met de gedachte dat ze het ontzettend dapper van hem vond om de taak op zich te nemen. De man had het er duidelijk ook moeilijk mee.

Toen de verpleegster verdwenen was, staarde de dokter naar het kind alsof het een object was en niet een onschuldig, levend wezentje. Hij zag haar niet. Niet echt althans. Ze was alleen maar een zoveelste bedreiging voor het welzijn van de mensheid. Een tikkende bom die op een bepaalde leeftijd zou ontploffen en anderen in haar verwoesting meesleuren. Het meisje maakte zachte geluidjes en wapperde met haar armpjes en beentjes, maar het kon de dokter niet bekoren.

Het was een rustig kind dat niet eens geschreeuwd had tijdens het onderzoek. Haar half geopende oogjes keken hem rechtstreeks aan, hoewel de dokter besefte dat dit niet kon. Ieder ander zou gecharmeerd en ontroerd zijn door zoveel lieflijkheid, maar niet dokter Oetting. Hij maakte ook geen onderscheid tussen meisjes of jongens, al was de kans dat het verkeerd zat bij jongetjes groter. Het geslacht speelde geen enkele rol wanneer hij het leven moest beëindigen. Het bezorgde de dokter iedere keer weer evenveel plezier.

Nu het moment naderbij kwam, begon zijn opwinding te groeien. Het oppakken van de injectienaald was het begin. Zijn vingers trilden van verlangen. Het voelen van het harde plastic kalmeerde hem enigszins, maar niet volledig. Liefkozend wreef hij over de spuit en hij nam een diepe teug lucht die hij sidderend van opwinding liet ontsnappen. Daarna greep hij met zijn linkerhand het flesje met de donkergele vloeistof beet. Het koude glas voelde vertrouwd aan, als het weerzien van een goede vriend. Een glimlach verscheen op de lippen van de dokter en als iemand hem kon zien, zou die zijn blik omschrijven als extatisch, alsof de dokter de hemel aanschouwde.

Het kind jammerde zachtjes, alsof ze besefte welk lot haar te wachten stond. De dokter hoorde het niet; het verdween met alle andere geluiden naar de achtergrond. Voorzichtig en langzaam, van iedere seconde ten volle genietend, drukte hij de naald van de spuit in het rubberen dopje van het flesje. De spuit vulde zich met de donkergele vloeistof, de kleur die de dokter was gaan associëren met de zaligmakende dood. Hij vond het niet nodig de luchtbellen uit de injectienaald te verwijderen. Alsof dat ook maar iets zou uitmaken. Behoedzaam legde hij de spuit en het flesje op het tafelblad en veegde zijn klamme handen droog aan zijn witte jas. Het moment was aangebroken.

Niet te snel gaan nu, niet… te… snel.

Om het moment suprême nog even uit te stellen, wierp hij een laatste blik op de resem onderzoeken die voorafgegaan waren: de MRI-, PET- en CT-scanfoto’s. Er was geen twijfel mogelijk. Er was een duidelijke afwijking te zien op de frontale kwab, meer bepaald de orbitofrontale cortex, het deel van de prefrontale cortex dat net achter de oogkassen ligt. De afwijking betrof een vermindering in de samenhang van de kleine deeltjes die de structuur van de uncinate fasciculus bepaalt. Bovendien was er eveneens een verlaagd neuraal metabolisme in de superior pariëtale gyrus, de linker angulaire gyrus en het corpus callosum aanwezig. Alsof dat nog niet genoeg was vertoonde de activiteit in de amygdala, de thalamus en de mediale temporale kwab de abnormale asymmetrie.

Maar zelfs met slechts een van deze kenmerken was het kind voorbestemd om een pad van vernieling te zaaien en moest het leven dus beëindigd worden. De wet duldde geen uitzonderingen en was rigoureus in zijn vonnis: de groep gaat voor het individu.

Een geluidje van het kind schudde de dokter wakker. De roes en opwinding zorgden ervoor dat de dokter het warm kreeg, dus deed hij zijn witte jas uit en drapeerde deze netjes over een stoel. Hij stroopte de mouwen van zijn hemd op en met zijn blik op de injectienaald en het kind likte hij verlangend zijn lippen.





3.





De ondergrondse beweging die zichzelf de naam De Respect Voor Leven Groep had gegeven, afgekort de RVL, kwam wekelijks samen in het verwaarloosde huis van de leidster, Alicia Masson. Ze vormden een kleine maar gedreven groep, vol wraaklust. De leden bestonden uit zowel vrouwen als mannen in de leeftijd van twintig tot veertig jaar.

Alicia, die de groep had samengebracht, stond voor het keukenraam somber naar haar overwoekerde tuin te kijken. De rozenstruiken, eens haar trots, waren niet meer dan doornstruiken geworden, ontdaan van iedere schoonheid. Het onkruid, dat net zoals haar haat elke dag groeide, overschaduwde haar kruidentuin en het gras had vrij spel gekregen waardoor het gazon een ideale schuilplaats was voor katten op jacht.

De somberheid die Alicia’s hart samenkneep kwam echter niet door haar slordig onderhouden tuin, maar door haar gedachten aan vorig jaar. De dag dat haar lieve, kleine meisje vermoord werd door hen: de boemannen, de monsters, de dokters en de politici. Alicia balde haar handen tot vuisten en verdreef de somberheid door een blindmakende razernij op te roepen. Ze had zin om haar vuist door het raam te slaan en om zichzelf pijn te doen zodat ze de pijn kon samenkneden tot een bom en deze naar de moordenaar van haar baby’tje kon katapulteren.

Door het waas van haar woede zag ze het eerste lid, baggerend door de klei, op het huis afkomen. Hij, Jannick Evrard, vader van vier kinderen van wie twee baby’s vermoord werden, ploegde zich een weg door de struiken en het onkruid naar de voordeur. Alicia ademde diep in en uit, streek haar klamme handen droog aan haar katoenen broek en verliet de keuken.

Ze had geen oog voor de rommel die in het huis verspreid lag: de oude kranten, het vuile bestek, de lege pennen en verfrommelde paperassen, het stof en de spinnenwebben. Hoewel ze vroeger een uiterst nette vrouw was die haar huis meerdere malen per week schoonschrobde, kon het haar nu niet meer boeien hoe het eruitzag. En al zou ze het zien, dan nog wilde ze haar energie niet verspillen aan iets zo banaals als schoonmaken.

Alicia schopte in de hal een kartonnen doos opzij. De doos, half verrot en doorweekt door een waterlek in de muur, kwam met een dof plofgeluid iets verderop neer. Nog eenmaal nam ze een diepe teug lucht en opende ze de deur, net op het moment dat Jannick aanbelde. Achter hem volgden intussen vijf andere leden. Allen hadden ze, net als Jannick en Alicia, minstens een kind verloren toen het pas geboren was.

Ze groetten elkaar ingetogen, waarna Alicia de deur dichtgooide om de vrolijke zon en het ‘normale’ leven van de wereld buiten te sluiten. Ze namen plaats in de woonkamer. De houten stoelen waren gammel en het stof waaide op van de banken.

Monique De Pauw, een moeder die een klein jaar geleden haar jongetje vermoord zag worden, stak meteen van wal. ‘Ze hebben weer een baby om het leven gebracht. Nu in een ziekenhuis in Frankrijk.’

‘Het lijkt wel vaker voor te komen dan vroeger,’ zei Simon Benali, een rustige man die twee jaar terug niet enkel zijn kind maar ook zijn partner verloren had. Zijn vrouw had zelfmoord gepleegd vlak na het vreselijke gebeuren.

Alicia knikte, haar ogen vulden zich met haat. ‘Ik vraag me meer en meer af of de onderzoeken wel kloppen. Misschien liegen ze over de resultaten.’

‘Nee, toch!’ Anke Piron sloeg haar hand voor haar borst. Anke was een theatraal persoontje, maar had een hart van goud.

‘Hoe verklaar je anders de toename van babymoorden?’ Alicia hoorde hoe scherp ze klonk, maar ze had het niet onder controle. Anke deinsde achteruit en haar onderlip begon te trillen. ‘Ah, toe nou, Anke, ik bedoelde het niet persoonlijk!’

Karen Gillet, de moederkloek van de bende, schoof haar stoel dichter naar Anke en legde troostend een arm over haar schouder. ‘Je weet toch dat Alicia soms hard uit de hoek kan komen, maar dat ze van ons allen houdt!’

Anke knikte en depte haar vochtige ogen met een servet. Ze sloeg haar blik op naar Alicia en zei: ‘Ik weet het. Ik ben alleen zo gevoelig geworden nadat…’

Alicia wuifde haar verontschuldiging weg. Ze probeerde haar kalmte te hervinden door zich te focussen op de kras in de houten vloer die de stoel van Karen getrokken had. ‘Het is al goed.’

De reactie van Anke deed Alicia denken aan haar ex-man. Misschien was hij het huis uitgevlucht door haar opvliegende temperament. Na de dood van hun dochtertje had hij niet alleen te maken gekregen met zijn eigen verdriet, maar ook nog eens met de ijzeren woede van zijn vrouw. George was altijd zwakker geweest dan zij, had zich bij ieder probleem achter haar rug geschaard. Maar toen ook Alicia dreigde neer te donderen, muisde hij er lafhartig vandoor.

Matthieu Cuvelier, de enige die niet was gaan zitten, sloeg met zijn vlakke hand op het servieskastje. Het nog resterende, ongebruikte servies rinkelde en er bleef een deuk achter in het zachte, vermolmde hout. ‘We moeten in actie komen! Er moet iets gebeuren! We komen nu al maanden samen en het enige dat we doen is praten, praten en praten.’

‘We hebben pamfletten in brievenbussen gestoken en her en der posters opgehangen,’ pruilde Anke. ‘En die keer toen we met protestborden post hadden gevat buiten het ziekenhuis dan?’

Mathieu kruiste zijn armen voor zijn borst. ‘Alsof die stomme acties enig verschil hebben gemaakt.’

‘Nou, door die stomme actie met posters heb ik jullie leren kennen,’ hield Anke vol.

‘Heeft iemand nog iets gevonden dat de huidige wetgeving en de theorie kan doen wankelen?’ vroeg Karen en toen, na geen reactie, iets wanhopiger. ‘Niemand?’

‘Geen enkele dokter wil me te woord staan,’ zei Alicia. ‘Ze reageren niet op mijn bellen en e-mails. Ze zijn allemaal bang om tegen de huidige medische wereld in te gaan.’

Matthieu uitte een grom vol frustratie. ‘Maar er moeten toch onderzoeken zijn die bevestigen dat de opvoeding, de omgeving vooral, ook te maken kan hebben met het ontstaan van crimineel gedrag? Zelfs al zijn de hersens normaal!’

Alicia schudde haar hoofd. ‘Nee, want toen ze daar vroeger onderzoek naar deden, kenden ze de kenmerken van psychopathische hersens nog niet. Kijk, het was wel zo dat ze in kansarme omgevingen meer crimineel gedrag aantroffen, maar het tegenargument dat ze nu gebruiken is: wie zegt er niet dat ook hun hersens de afwijking hadden? En tegenwoordig mag er geen onderzoek meer gedaan worden naar het effect van de omgeving op de ontwikkeling van de persoonlijkheid en de intelligentie. Daar is sinds dat fatale tweelingenexperiment een verbod op, dat weten jullie. Er is een gerucht dat er in het geheim wel onderzoek naar gedaan wordt, maar ik heb nog steeds niet kunnen vinden wie het doet.’

‘Trouwens, het haalt niets uit,’ voegde Monique eraan toe. ‘Zelfs al tonen we met onweerlegbare bewijzen aan dat de omgeving evengoed een psychopaat kan voortbrengen, dan nog zeggen ze: ja, maar door degene te elimineren die al bij de geboorte voorbestemd zijn om anderen kwaad te berokkenen, maken we van de wereld een iets veiligere plek.’

‘Dat is zo’n…’ Matthieu balde zijn vuisten. ‘Zo’n verdomd vooroordeel. Omdat toevallig alle seriemoordenaars uit de geschiedenis die bepaalde kenmerken vertoonden, veroordelen ze nu iedereen met een dergelijke hersenstructuur.’

‘O, voor ik het vergeet.’ Alicia keek de groep rond. ‘Morgen komt een journalist langs. Degene die dat discussieprogramma op de televisie heeft. Je weet wel, het enige discussieprogramma dat nog enigszins toegelaten wordt. Hij wil informatie over onze groep en over onze argumenten.’

‘Alsof zo’n programma helpt,’ zei Jannick gepikeerd. ‘Ze gaan de wereldwijde wetgeving heus niet opeens veranderen.’

‘Dus,’ zei Matthieu, ‘moeten we iets anders proberen. Protesteren en tegenbewijzen verzamelen, sorteren niet genoeg effect.’

‘Wat je ook kan melden in het programma, Alicia,’ zei Monique,’ is dat de Nobelprijs voor de Vrede al eerder aan omstreden personen werd gegeven. Zoals Kissinger die met zijn bombardementen op Cambodja ontelbaar veel slachtoffers had gemaakt. Arafat die later van terrorisme werd beschuldigd en recenter, in tweeduizend en zestig, President Collin die Jeruzalem bezette om de oorlog daar te beëindigen, terwijl het er juist erger door werd.’

‘Doe ik,’ zei Alicia. ‘Bedankt.’

‘En,’ voegde Jannick eraan toe. ‘dat er per dag wereldwijd meer dan dertienduizend baby’s, die zogenaamd zouden uitgroeien tot psychopaten, worden vermoord. Iedere dag! En dat al gedurende bijna vijftig jaar! Eén op de vijfentwintig geborenen blijken de afwijkende hersenstructuur te hebben.’ Zijn neusvleugels trilden toen hij zachter zei: ‘Er moet snel iets gebeuren.’

‘Er kan iemand van ons infiltreren als verpleegster in een ziekenhuis,’ stelde Monique voor.

‘Heeft iemand dan een verpleegdiploma?’ Het ontging de anderen niet dat de vraag van Matthieu doorspekt was met sarcasme.

Niemand antwoordde.

‘Nou, dan!’

‘Ik kan een diploma vervalsen,’ opperde Jannick. ‘Al ben ik bang om ontdekt te worden, want ik moet het op het werk doen. Daar heb ik er de apparatuur en programma’s voor.’ Jannick was computeringenieur en werkte op het stadhuis van Bredene.

Alicia zuchtte diep. ‘En dan? Het is een proces van maanden en wat schieten we ermee op? Stel dat er niets gevonden wordt? Stel dat het ons alsnog niet lukt om binnen te dringen in het systeem. Ik heb vernomen dat de selectie van het personeel uitvoerig en nauwgezet gebeurt. Ze worden wekenlang gescreend.’

De groep verviel in stilzwijgen. De verslagenheid en wanhoop werden scherp voelbaar. Het was Simon die op zijn typisch rustige manier de stilte doorbrak en opstond. Door zijn corpulente omvang leek het uren te duren voor hij zich uit de stoel had gehesen. ‘Wat als we bij de bron van dit alles beginnen? Wat als we de dokter die dit alles in werking heeft gezet eens onder de loep nemen? Als we bij hem iets vinden dat niet door de beugel kan en een groot schandaal veroorzaken, dan worden de onderzoeken misschien ook in twijfel getrokken.’

Niemand zei iets. Allen keken ze hem aan. Sommigen hadden een diepe frons op het voorhoofd, anderen openden hun mond om te protesteren, maar sloten hem weer. Het was misschien een grote gok en wel erg vergezocht, maar je zag hen denken: dit is niet eens een slecht idee.





4.



Dokter Oetting zat in zijn doorgezakte, stoffen fauteuil met een glas cognac in zijn hand. Hij had het goudgele goedje bijna niet aangeraakt en leek door zijn starende blik mijlenver weg met zijn gedachten.

Hoe oud was hij geweest toen hij, samen met een team wetenschappers waarover hij de leiding had, de ontdekkingen had gedaan? Piepjong leek het nu. Hoogstens dertig. Hij kon zich nog amper voor de geest halen hoe zijn leven er toen uitzag. Wat hij zich wel herinnerde, was dat hij een gedreven onderzoeker was geweest, een man met een doel voor ogen. Dat doel was om een grootse ontdekking te doen, met als het even kon een Nobelprijs als bonus.

Witte laboratoriummuren, de geur van ontsmetting, vette tussendoortjes en oververmoeide, stramme spieren hadden zijn jaren getekend. Dagen met kleine ontdekkingen waardoor hij zich euforisch voelde, werden afgewisseld met grote teleurstellingen wanneer een hypothese toch geen bevredigend resultaat opleverde. Tot dat ene moment waarop alles klopte als een volmaakt gelegde puzzel, waarop alles op zijn plaats viel en het leek of zijn laboratorium beschenen werd door een goddelijk licht. Halleluja!

Maar hoezeer het streven en hopen zijn leven bepaald en overheerst hadden, toch kwam het nog steeds als een verrassing toen hij uiteindelijk genomineerd werd voor een Nobelprijs. En hem nog won ook! Een vage glimlach verscheen op zijn lippen. De trots, de roem, de aandacht. De erkenning en jaloezie van collegae. Bekendheid over de hele wereld. Het was niet zomaar een Nobelprijs die hij mocht ontvangen, maar de Nobelprijs voor de Vrede!

En terecht, want de conclusies van zijn onderzoek hadden het mensbeeld doen daveren op zijn grondvesten. Ze hadden een heuse revolutie veroorzaakt, waarbij de bevolking voortaan enerzijds opgelucht kon ademhalen en anderzijds in grote doodsangst zou leven. En nog steeds had zijn ontdekking dit effect op het zwakke gepeupel.

Oetting nam een slok van de cognac en voelde zich uiterst tevreden.

Maar dat duurde niet lang. Een week was het al. Een volle week dat hij met pensioen was en hij hield er absoluut niet van. Hij had geprobeerd om zijn pensioen uit te stellen, maar het ziekenhuisbestuur had er niets over willen horen. Zijn soort werk moest men tijdig stoppen, hadden ze gezegd, en hij was al ver over de zeventig jaar.

Was het dan niet emotioneel zwaar geweest?

Ja, had hij gelogen.

Nou dan. Was hij dan niet opgelucht dat hij met zijn pensioen de dood en het verdriet eindelijk achter zich kon laten?

Met tegenzin had hij ook op deze vraag bevestigend geantwoord. En hier zat hij nu. Zonder gezin, zonder werk, met enkel de cognac en de zoete herinneringen die hem gezelschap hielden.





5.





Twee dagen later hield het stormachtige weer met felle rukwinden de meeste mensen aan huis gekluisterd, behalve de RVL. Opgewonden en verheugd eindelijk een plan te hebben, kwam de RVL alweer samen. Het hing in de lucht: de siddering van hoop, als een brandend, blauw topje van een vlam. Er was nog een heel eind te gaan en misschien vonden ze enkel smeulende asresten, maar het was beter dan alleen maar praten en nietsdoen.

Het wederzijds groeten had nooit eerder zo enthousiast geklonken. Karen schudde grinnikend de boombladeren die in haar haren en aan haar kleren kleefden, van zich af. ‘Wat een heftig weertje, hé, ik lijk wel een boom.’ Bij de anderen verschenen er zowaar glimlachjes op het gezicht.

Toen ze allen in de woonkamer zaten, had Jannick slecht nieuws. ‘Dokter Oetting is met pensioen.’

Er daalde een stilte neer. Men kon het rumoer op straat duidelijk horen: een motorfiets die voorbijraasde als een brullend monster, de wind die de boomtakken tegen het raam deed tikken.

‘Wat doen jullie nou beteuterd!’ stootte Monique plots uit, waardoor Anke een verschrikt gilletje slaakte. ‘Dat is toch goed nieuws!’

Allen wachtten af, maar Monique keek hen alleen maar gefrustreerd aan met een blik die zei: nou, lomperds, gebruik jullie hersenen!

Ten slotte zei Alicia: ‘Niet echt, Monique. Dat betekent dat hij meer thuis is en de bedoeling was net dat we zijn huis grondig zouden doorzoeken. Heb je zijn adres nog gevonden, Jannick?’

Jannick knikte. ‘Ja. Verenigde Natielaan. Dat witte huis met die tennisbaan.’

‘Ik bedoelde,’ ging Monique verder en de oe rekte ze extra lang uit, ‘dat hij nu waarschijnlijk al zijn papieren en gegevens bij hem thuis heeft liggen. Dokters houden vaak de helft van hun persoonlijke paperassen in hun kantoor in het ziekenhuis, maar dat is nu niet meer het geval.’ Ze rolde met haar ogen om haar verontwaardiging extra kracht bij te zetten.

‘Ik zie nog steeds niet in wat we in zijn huis kunnen vinden dat hem in een slecht daglicht zou plaatsen.’

‘Verdorie, Jannick, we kunnen het toch proberen!’

Karen maakte een sussend geluidje. ‘Monique, rustig blijven.’

Monique wierp een laatste woedende blik naar Jannick die deze beantwoordde door zijn hoofd van haar af te draaien.

‘We moeten elkaar niet gaan zitten aanvallen, zeg!’ riep Matthieu naar niemand in het bijzonder. ‘Stelletje klojo’s. Zij zijn de vijand, wij niet!’

‘Juist,’ voegde Alicia eraan toe. ‘Dus wat doen we nu?’

Het viel Simon op dat Alicia, in tegenstelling tot vorige besprekingen waar ze gekleed was in een verschoten trui en slobberbroek, deze keer iets meer moeite had gedaan om haar uiterlijk te verzorgen. Ze had een schoongewassen T-shirt aan op een weliswaar verfrommelde maar vlekvrije katoenen broek. Haar dieprode haren had ze gekamd en in een strakke staart bijeengebonden. Ze zag er voor de eerste maal aantrekkelijk en normaal uit. Misschien zag ze eindelijk kans om wraak te nemen op de man die koelbloedig haar baby van haar afgenomen en vermoord had. Simon besloot dat hij dat beeld van Alicia erg aangenaam vond. ‘We observeren de dokter enkele weken. Gepensioneerde mensen ontwikkelen vaak een soort routine. We kijken wat hij elke dag van de week doet en als we zien dat hij bijvoorbeeld iedere dinsdag een rondje gaat wandelen, nemen we deze gelegenheid om in te breken.’

‘Dat duurt veel te lang allemaal,’ vond Jannick.

‘Ja, ik had ook meer directe actie verwacht,’ voegde Matthieu eraan toe. ‘En bovendien heeft die man misschien geen hobby’s en verlaat hij zelden zijn huis.’

‘Ik durf niet in te breken wanneer hij thuis is, hoor,’ zei Anke jammerend. ‘Als we gesnapt worden, vliegen we de gevangenis in.’

Alicia zuchtte diep. ‘Jij gaat niet mee! Het zou stom zijn om met zijn allen in te breken, Anke! Hoe meer mensen, hoe meer kans om gevat te worden!’ O, verdorie, ze had soms helemaal genoeg van Ankes naïviteit! Of zou het komen door wat Anke zei en was ze bang dat het plan afgeblazen zou worden? Ze had al haar hoop op dit stomme idee gevestigd en zou het door niets of niemand laten varen. Afgelopen nacht had ze voor de eerste maal in lange tijd lekker geslapen, zonder nachtmerries en zonder van zweet doordrenkte, plakkende lakens aan haar lijf. Bijna had ze vanmorgen het huis schoongemaakt. Bijna. Maar nadat ze zichzelf had gewassen en aangekleed, waren de lethargie en het verdriet weer binnengeslopen.

‘Ik stel voor,’ zei Simon snel en met een wapperende hand, ‘dat enkel de mannen het risico op zich nemen.’ Simon meende een waas van verslagenheid in Alicia’s blik te hebben opgemerkt en vreemd genoeg deed dit hem pijn. ‘En dat we over enkele nachten al onze kans wagen.’

‘Ja, waarom niet,’ spotte Jannick. ‘Wat hebben wij tenslotte te verliezen dat de vrouwen niet kunnen verliezen. Onze vrijheid misschien?’

Simon draaide zich met een ruk naar Jannick om. Alicia had de zwaarlijvige Simon nooit eerder zo snel zien bewegen. En toen hij begon te praten had ze ook nooit eerder zoveel passie en vuur in zijn stem gehoord.

‘We hebben ook niets te verliezen, want we zijn al alles kwijt! Niet dan?’ brieste Simon. ‘Bovendien, waar is jouw ridderlijkheid gebleven, Jannick?’ Simon keek vluchtig naar Alicia en zag de bewondering in haar ogen. Het gaf hem een warm gevoel.

‘Ik ben ervoor te vinden,’ zei Matthieu. ‘Zeker weten dat ik ervoor te vinden ben. Laten we maar beginnen met uitzoeken wat voor alarmsysteem de dokter heeft, als hij er een heeft. En wat voor materiaal we nodig hebben.’

‘Het materiaal kan ik wel bezorgen,’ zei Karen en het klonk alsof ze opgelucht was een bijdrage te kunnen leveren. ‘Ik werk in een doe-het-zelfzaak. Hé, begint dat discussieprogramma nu niet op de televisie, Alicia?’

‘Ja, laten we kijken.’





6.





De dokter bereidde een eenvoudige, voedzame maaltijd voor zichzelf. Hij schraapte de wortels en sneed ze in stukjes. Met fijngesneden uitjes erbij bakte hij ze in een beetje olie. Daarna roosterde hij een forel en goot het water van de gekookte aardappelen weg. Een half glaasje rode wijn maakte de avondmaaltijd compleet. Hij plaatste het bord en het glas op een dienblad en liep naar de woonkamer waar hij voor de televisie plaatsnam. Vroeger, als hij de tijd had om televisie te kijken, keek hij naar documentaires of praatprogramma’s. Fictie was niet aan hem besteed. Bij het aanzetten van het toestel, een sterk verouderd maar nog prima functionerend ding, realiseerde hij zich dat hij voortaan heel wat tijd zou hebben en vreesde hij dat de televisie zijn beste vriend zou worden. Zuchtend nam hij plaats in de fauteuil met het dienblad op schoot en zette hij het glas op het tafeltje voor hem. Hij zapte van de ene zender naar de andere om te constateren dat er tegenwoordig nog meer troep dan vroeger werd uitgezonden. Ten slotte vond hij een programma waar weleens goede discussies gevoerd werden. Op dit moment ging de topic over robotica, meerbepaald het morele aspect van seks met menselijke robots. Dat interesseerde hem niet in het minst.

‘Wat moet ik nu met mijn leven,’ fluisterde Oetting in het luchtledige.

Hij nam een hap van de forel. Die smaakte nergens naar en gaf alleen maar weer hoe hij zich voelde: doelloos en leeg. Voor het eerst in zijn leven was hij onbelangrijk en hoefde hij niet van hot naar her te hollen. Voor het eerst had hij zeeën van tijd waarin hij alleen maar zou verdrinken. Hij nam een slok van de wijn, maar trok een misnoegd gezicht en spuugde het goedje bijna weer uit. Zou alles vanaf nu even doods zijn als hijzelf? Niet alleen was hij zijn werk kwijt, maar ook nog eens zijn passie.

Zonder het te beseffen had hij toch zijn bord halfleeg gegeten. Hij staarde er verbaasd naar en zette het dienblad op het tafeltje. Hij keek dan wel naar de televisie, maar ving geen woord op van wat er gezegd werd. Tot hij vernam waar het volgende onderwerp over zou gaan: het onderzoek waar hij zijn leven aan had gewijd!

Ze hadden het vooral over de verzetsbewegingen die in aantal leken toe te nemen. De presentator had een van de dokters aan zijn ronde tafel zitten die in een andere staat de procedure toepaste.

‘Denkt u niet dat de protesten belangrijk zijn, dat ze een boodschap van het volk vertegenwoordigen?’ vroeg de presentator. Hij was een gespierde man met een volle, warrige haardos en gezond blozende wangen.

‘Nee, dat denk ik niet,’ antwoordde dokter Frederikson. Hij wreef over zijn neus en vervolgde: ‘De verzetsbewegingen zijn te klein in aantal en zijn daarom absoluut geen weergave van de mening van de gehele bevolking. Zo kan iedere gek beweren dat hij de stem van het volk draagt.’

De presentator trok een scheef glimlachje. ‘Dus u denkt dat het een stelletje gekken is?’

‘U legt me woorden in de mond,’ zei de dokter scherp. Oetting vond dat zijn gedrag en uiterlijk meer op dat van een leerkracht leken dan van een dokter. Hij had zijn haren strak achterovergekamd en keek met een strenge blik door een klein uilenbrilletje. ‘Ik heb helemaal niet gezegd dat het gekken zijn, maar enkel dat we niet kunnen afgaan op slechts enkele mensen als spreekbuis voor de rest van de bevolking.’

‘Werkelijk? U bent dus van mening dat het grootste deel van de mensheid de onderzoeken en de gevolgen als iets positiefs ziet.’

De dokter knikte, maar aan zijn woedende blik was duidelijk te zien dat het sarcasme van de presentator hem niet ontgaan was. ‘Bij elke nieuwe ontdekking, bij elke nieuwe uitvinding of revelatie zijn er kleine groepjes mensen die menen dat ze ertegen moeten protesteren. Zo is het altijd geweest en zo zal het altijd blijven. Als we moeten afgaan op de protestbewegingen dan waren er ook nooit treinen geweest. Men dacht indertijd dat treinen de melk van de koeien zou verzuren en mensen geplet zouden worden bij snelheden boven de tachtig kilometer per uur.’

De dokter keek de ander triomfantelijk aan, maar dat bracht de presentator niet van zijn stuk, want hij vroeg: ‘Vergelijkt u de uitvinding van de trein met babymoord?’

De dokter keek geschokt. Al zolang het onderzoek bestond en sommige pasgeborenen meteen gedood werden, had niemand ooit het woord ‘babymoord’ in de mond genomen. Niemand, behalve de verzetsbewegingen dan.

‘U… u,’ stamelde de dokter en hij leek zijn zelfbeheersing met moeite bijeen te kunnen rapen. Hij schraapte zijn keel en verschoof onnodig zijn bril omhoog. Het leek of de presentator geduldig afwachtte tot de dokter zichzelf weer enigszins in de hand kreeg, maar het was niet meer dan een simpele ondervragingstactiek om hem verder aan het praten te krijgen. Het publiek hield gespannen de adem in.

‘Er is geen sprake van babymoord!’ stootte de dokter ten slotte fel uit. ‘Wat er gedaan wordt, is mensenlevens redden! Door uitvoerig de hersenen te onderzoeken, kunnen we nu op voorhand met grote zekerheid bepalen welk mens voorbestemd is om een moordenaar te worden!’ De dokter begon zich verder op te winden. ‘Als die baby’s niet meteen om het leven gebracht zouden worden, groeien ze op tot criminelen die de mensheid veel schade kunnen berokkenen. Wij houden seriemoordenaars en psychopaten uit de samenleving!’

Zo is het maar net, dacht Oetting en toostte met zijn glas naar het televisiescherm.

‘En hoe zit het dan met de omgeving? Kansarme omgevingen kunnen ook antisociaal gedrag ontwikkelen. Deze mensen worden toch ook niet, omdat ze in een probleemwijk worden geboren, vermoord? Is het dan geen vooroordeel om wel degene met de hersenkenmerken te vermoorden?’ bleef de presentator volhouden.

‘Gebruik alsjeblieft niet het woord moord. Moord is een onnodige daad. Dit,’ en hij benadrukte het woord, ‘is preventief. Het is het opofferen van een om velen te redden. Ieder intelligent mens begrijpt dat!’ De dokter nam een zakdoek uit zijn broek om zijn voorhoofd af te deppen.

De presentator zei op rustige toon: ‘Er heerst ook een wijdverspreide opinie dat zelfs al geven de hersenen aan dat iemand tot een psychopaat zou opgroeien, dit niet met honderd procent zekerheid kan worden gezegd. Zoals ik eerder aangaf: ook opvoeding en omgevingsfactoren blijken een grote rol te spelen.’

De dokter wuifde het argument met een nerveus gebaar weg. ‘Dat wordt enkel beweerd door een stelletje pseudowetenschappers! Naïevelingen die blijven hopen dat ze de aard van het beest kunnen veranderen door hem in een liefdevolle omgeving te plaatsen. We hebben lang geleden geconstateerd dat de omgeving geen enkele invloed uitoefent op het criminele gedrag van de mens. Waarom bestaan er dan kinderen uit een sterk verwaarloosd milieu of met een verleden vol mishandelingen die opgroeien tot volwassenen die in de maatschappij een volwaardige bijdrage leveren? Ze komen uit een kansarme of vreselijke omgeving, maar ontvluchten deze op volwassen leeftijd en groeien uit tot liefdevolle mensen.’

‘Maar…’

De dokter hield de palm van zijn hand naar de presentator gericht. ‘Nee! Luistert u nu eens goed. Alles is uitvoerig getest, niet eenmaal, meerdere malen. De bewijzen zijn onweerlegbaar. De hersenen zijn een blauwdruk voor gedrag, denken en voelen van de mens. Baby’s met een dergelijke hersenstructuur en hersenverbindingen hebben geen besef van goed of kwaad. Ze hebben geen zin voor moraliteit en vertonen geen normale reacties op stressfactoren zoals andere mensen die hebben. Angst en vluchtgedrag worden door hen anders ervaren, wat consequenties heeft voor hoe ze tegenover hun medemens staan. Ook pijn en schuldgevoelens betekenen niets voor hen. Deze baby’s zijn gedoemd, al groeien ze op in de meest liefdevolle omgeving, om later hun partners of vrienden uit te moorden.’ De dokter had de laatste woorden eruit gespuwd.

‘Toch menen sommigen, zoals degenen uit de protestbewegingen, dat ook mensen die de afwijking in de hersenstructuur niet hebben, kunnen uitgroeien tot psychopaten. Onafhankelijk van de soort omgeving waarin ze opgroeien en ondanks het feit dat ze de afwijking in de hersenstructuur niet hebben, slaan deze personen aan het moorden. En dan heb ik het niet alleen over een enkele passionele moord, maar een serie aan moorden. Wat zegt u daarop, dokter?’

‘Dan zeg ik dit!’ De dokter steunde met zijn handen op het tafelblad en verhief zich, als om zijn woorden kracht bij te zetten. ‘We kunnen alleen maar degenen van wie we het zeker weten uit de maatschappij verwijderen. Degenen met de afwijking in de hersenen. Wilt u soms de omgeving van iedere baby controleren, of iedere persoon volgen vanaf de geboorte tot aan de volwassenheid? Kunt u dat doen? Nee, en dat kan niemand. De omgeving is een factor die we kunnen bepalen noch nagaan. Maar we kunnen wel degenen elimineren die de genetische kenmerken hebben! Tenminste dat, kunnen we doen!’

De presentator glimlachte vaag. Hij was tevreden met de uitbarsting van deze anders zo beheerste man. Hij had de dokter gekregen waar hij hem hebben wilde voor het stellen van zijn ultieme vraag. Want hij had iets ontdekt, niet meer dan een gerucht, maar voldoende om de dokter het vuur aan de schenen te leggen.

‘Hebt u kinderen, dokter?’

De dokter die deze vraag niet verwacht had, knipperde verbaasd met zijn ogen. ‘Euh… ja, drie. Een zoon en twee dochters.’

‘Zijn zij allen getest toen ze geboren werden?’

De korte aarzeling, al bedroeg die slechts een seconde, was het publiek niet ontgaan.

En Oetting had niet door dat hij zijn nagels pijnlijk in de stof van de leuning drukte.





7.





De voorbereidingen waren afgerond. De groep hoopte dat ze overal aan gedacht hadden, maar het was nu niet zo dat ze beroepsinbrekers waren. Ze hadden ontdekt dat dokter Oetting geen alarmsysteem in zijn huis had. Zelfs waakhonden ontbraken. Het huis lag bovendien ver van de straatkant af en werd omringd door hoge bomen met volle kruinen. En het allerbelangrijkste: de dokter woonde er alleen. Het kon niet gemakkelijker gaan, had Matthieu gezegd.

Alicia verbaasde zich over de zelfverzekerdheid en arrogantie van de dokter. Die man dacht dat hij onkwetsbaar was. Kende hij dan geen angsten? Vreesde hij dan nooit dat een verdrietige of razende ouder hem in zijn slaap zou komen vermoorden? Was hij niet bang voor wraak? Anderzijds: misschien was hij ervan overtuigd dat zijn onderzoek en het gevolg ervan succesvol en honderd procent waterdicht verliepen. Zodoende konden er geen ouders zijn die het in hun hoofd zouden halen hem te kwetsen, laat staan te vermoorden. Alle baby’s met neigingen tot moord werden immers gedood.

De groep zou het simpel aanpakken. Simon en Matthieu zouden inbreken via het keukenraam aan de achterkant van het huis en de vrouwen en Jannick zouden op veilige afstand postvatten in een bestelbus. Met hun mobieltjes in de trilstand zouden ze in contact met elkaar blijven. Simon zag er rustig uit, maar het parelende zweet op zijn voorhoofd verried zijn nervositeit. Matthieu was nog drukker dan anders en leek maar niet te kunnen stilstaan. Ook de anderen waren zenuwachtig, hoewel ze veilig in het busje heel wat minder riskeerden.

Alicia was niet bang om gesnapt te worden. Aangezien ze al opgesloten leefde in een cel waarvan de muren doordrenkt waren van verdriet, zou een opsluiting in de gevangenis voor haar niet als een straf aanvoelen. Het enige negatieve daaraan zou zijn dat ze dan geen kans op wraak meer zou krijgen. Daarom vreesde ze er op dit moment eerder voor dat de mannen van een koude kermis zouden terugkeren en alles voor niets was geweest. Ze had zo weinig hoop op een positief resultaat dat ze al aan het broeden was op andere mogelijkheden om de babymoorden te stoppen.





Midden in de nacht sloop de groep het huis van Alicia uit en verdwenen ze een voor een in het bestelbusje. Ze deden muisstil en fluisterden hun woorden. Tot Jannick hardop zei: ‘Waarom doen jullie zo stil? Mensen gaan wel vaker ’s nachts het huis uit, hoor. Geen haan die daarnaar kraait.’

‘Sssttt,’ bitste Anke en legde haar wijsvinger op de lippen.

‘Stom wijf,’ was het antwoord van Jannick. Hij nam plaats op de chauffeursstoel.

Karen, die naast hem zat, wierp hem een boze blik toe, maar hield verder haar mond. Ze wilde de spanning niet nog hoger doen oplopen en bovendien hadden ze Jannick nodig. Het was zijn bestelbusje dat ze gebruikten en het zou niet verstandig zijn om met meerdere auto’s in de straat van de dokter te parkeren. Dat kon teveel opvallen.

Jannick startte de motor en verliet de parkeerplaats. De anderen, die op de grond achterin zaten, werden heen en weer geworpen door zijn agressieve rijgedrag.

‘Doe eens wat rustiger!’ beet Alicia hem toe. ‘We komen anders niet heelhuids aan!’

Jannick gaf antwoord door zijn middelvinger naar haar op te steken.

‘Klootzak,’ mompelde Alicia.

Simon wierp een blik op Jannick en rolde met zijn ogen. Hij tikte met zijn wijsvinger tegen zijn slaap. Alicia grinnikte.

‘We balanceren allemaal op de rand van onze zenuwen,’ verklaarde Monique. ‘Het is beter dat we zo weinig mogelijk praten voor we elkaar in de haren vliegen.’

‘O, ik doe het bijna in mijn broek,’ piepte Anke zacht.

‘Het komt wel goed,’ zei Karen sussend vanaf de voorbank.

‘Zolang je het maar niet echt doet!’ snauwde Matthieu Anke toe. ‘Je maakt het zelf schoon.’

Karen klakte met haar tong en draaide zich naar hem om. ‘Jeetje, Matthieu!’

Anke draaide haar hoofd af en beet op haar onderlip om de opkomende tranen tegen te houden.

‘Hebben jullie alles mee?’ vroeg Alicia, in de hoop voor wat afleiding te zorgen.

Matthieu voelde in zijn binnenzak. ‘Glassnijder check, fototoestel check, zaklamp check.’

‘De discussie in dat televisieprogramma verliep goed, niet?’ zei Simon. ‘Je hebt hem goed ingelicht, Alicia.’

Alicia haalde haar schouders op. ‘Ja, oké, maar het zal niets veranderen. Al vond ik vooral het einde erg leuk. De dokter die boos opstapt. Dat zal misschien enkele mensen aan het denken zetten.’

‘We zijn er bijna!’ riep Jannick.

‘Hoe laat is het nu?’ vroeg Alicia.

Monique blikte op haar horloge. ‘Twee uur.’

‘Zelfs al is hij een moeilijke slaper of een vroege vogel, dan zou hij nu toch wel moeten slapen.’

Monique schokschouderde. ‘Laten we het hopen.’

‘Een man zoals hij, zonder geweten, slaapt altijd goed,’ zei Matthieu op grimmige toon.

Alicia voelde zich misselijk worden. Als dit plan niet zou slagen, vreesde ze dat ze een eind aan haar leven zou maken. Andere mogelijkheden om de regering te stoppen, zag ze niet. Ze vochten tegen een te grote en te sterke tegenstander. En ze kon niet langer leven met de herinneringen aan haar dode meisje zonder dat iemand daarvoor moest boeten. Eigenlijk wist ze niet eens zeker of, zelfs als ze haar wraak kreeg, ze dan wél kon doorgaan met haar leven. Wat als het niet voldoende was? Wraak is zoet, werd er gezegd, maar misschien was ook het tegendeel waar en smaakte het ontzettend bitter. Het afgelopen jaar leek een tijd zonder ademen, een jaar dat enkel met donkere, zwarte gedachten en pijn gevuld was. Opnieuw door dit dal gaan kon ze niet meer, wilde ze niet meer.

Jannick parkeerde de wagen in de schaduw van een olm en zette de motor af. Hij draaide zich met een gespannen blik om: ‘Gereed, mannen?’

Simon knikte en veegde voor de zoveelste maal het zweet van zijn hoofd. Matthieu opende het portier en stapte uit. Zacht kreunend en zo sierlijk mogelijk hees Simon zich uit de wagen. Hij beloofde zichzelf dat als ze iets vonden om de dokter te blameren, hij dan meteen op dieet zou gaan. Dit kon zo niet langer. Wat moest Alicia wel niet denken van een vet varken zoals hij.

Met angst en spanning zagen de anderen de twee mannen, helemaal in het zwart gekleed en met donkere wollen mutsen op in de inktzwarte nacht verdwijnen.





8.





Oetting kwam niet meer tot rust. Hij was naar bed gegaan, na een kopje warme melk met honing, maar had de slaap niet kunnen vatten. Allerlei gedachten maalden door zijn hoofd en hielden zijn lijf gespannen. Hij had enkele uren liggen woelen en toen besloten dat het geen zin had. Hij wist waarom de rust niet kwam. O ja, dat wist hij maar al te goed. Hij had gehoopt dat de neigingen zouden ophouden nu hij met pensioen was. Maar daar had hij zich dus lelijk in vergist. Hij sloeg de deken van zich af en beende de slaapkamer uit. Met een woeste blik liep hij de trap af en door de hal van de benedenverdieping.

Wat kon het hem ook verdommen! Waarom zou hij zich anders voordoen dan hij was? Hadden hersenen niet altijd gelijk? Gaven de hersenonderzoeken geen sluitend bewijs?

Ja! Altijd!

Gelukkig had hij deze middag zijn voorzorgsmaatregelen genomen. Hij zag het bonnetje van de winkel liggen op het haltafeltje met daarop vermeld het plakband en de lange slang. Zijn wagen had hij volgetankt en hij had enkele oude vodden klaargelegd die de kieren en gaten konden opvullen. Urenlang had hij zichzelf nog kunnen overtuigen dat hij al het materiaal niet nodig zou hebben. Dat het best zou gaan, dat hij normaal verder kon gaan met zijn leven. Maar wie, in vredesnaam, had hij voor de gek willen houden?

In de garage aanschouwde Oetting zijn aankopen die op de werkbank lagen. Hij slaakte een diepe zucht van opluchting.





9.





Het was hen gelukt om een groot gat in het raam van de keukendeur te snijden en de lange arm van Matthieu had de sleutel in het slot aan de binnenkant kunnen omdraaien. De deur, die ze tergend langzaam hadden geopend, had gelukkig geen geluid gemaakt.

‘Kijken we hier eerst rond?’ fluisterde Simon, die onder de indruk was van de netheid van de keuken.

Matthieu schudde zijn hoofd. ‘Nee, laten we meteen het kantoor zoeken.’

Simon knikte en volgde Matthieu in zijn kielzog. De keukendeur naar de hal was een openzwaaiend geval zonder klink, zoals in de cowboytaveernes. Matthieu hield de deur vast tot Simon erdoorheen gelopen was en zorgde daarna dat ze niet met een klappend geluid dichtviel. Behoedzaam om zich heen kijkend en bedacht op het minste geluid slopen ze door de hal. Simon luisterde aan een deur en opende die net genoeg om naar binnen te kunnen kijken. Het was de woonkamer. Hij keek Matthieu aan en schudde zijn hoofd. Matthieu opende voorzichtig de volgende deur en keek door de kier. Ook dat was geen kantoor, maar het toilet. Het huis was verder muisstil, alsof de muren en meubels eveneens in een diepe rust verzonken waren. Het had iets onheilspellends.

Ten slotte, Simon vreesde al dat het kantoor misschien op de verdieping gelegen was, vonden ze wat ze zochten. Met hun zaklampen voor zich uit gericht schenen ze de kamer door. Het licht onthulde een bureau, boekenkasten en een ligbank. Het was er uiterst netjes. Stapeltjes dossiers lagen precies naast elkaar en hadden dezelfde hoogte, potloden in een bakje hadden allemaal exact dezelfde lengte en de boeken in de boekenkasten stonden alle even diep. Matthieu durfde erom te wedden dat ze alfabetisch stonden. Zelfs de gekleurde kussens op de ligbank leken ieder hun eigen plek te kennen. Freak, schoot er door Matthieus hoofd.

Simon liep naar de stoel achter het bureau toe en nam plaats. Hij opende langzaam een lade die tot zijn grote verbazing niet op slot zat. Of de dokter had geen geheimen en dan hadden ze pech, of de dokter had nooit vreemden in huis en zag dus geen reden lades af te sluiten. Hij bad met al het geloof dat hem nog resteerde dat het tweede het geval zou zijn.

Matthieu nam de boekenkasten onder handen. Hij volgde de ruggen met zijn zaklamp. Aanvankelijk leken de documenten en spulletjes in de lades van geen enkel belang te zijn. Simon voelde het angstzweet toenemen met ieder velletje dat hij opnam. Ze zouden voor niets ingebroken hebben! Ook Matthieu, die zich af en toe naar Simon omdraaide, had diezelfde wanhopige blik in zijn ogen. Niets, nog steeds niets bijzonders.

Simon schrok op. Hij meende iets gehoord te hebben. Een krakend geluid als het openen van een autoportier. Ook Matthieu bleek het gehoord te hebben, want hij draaide met een ruk zijn hoofd om en keek Simon vragend aan.

Zonder zelfs maar adem te halen, wachtten ze af. Simon hoorde zijn hart met een donderend geluid kloppen, maar het huis bleef verder stil. Matthieu schokschouderde en vervolgde zijn zoektocht door de boekenkast.

En toen sloeg Simon zijn hand voor zijn mond. Ze hadden beet! ‘Matthieu!’ fluisterde hij.

Matthieu hoorde aan de hardheid van Simons stem dat het ernst was en kwam meteen aangelopen.

Simon wees naar een stapel foto’s die hij uitgespreid had op het bureaublad.

Matthieu trok zijn schouders op. ‘Wat?’

‘Zie je het dan niet?’

Matthieu schudde zijn hoofd. ‘Het is toch normaal dat hij foto’s van hersenen liggen heeft.’

‘Kijk eens naar de naam.’

Matthieu boog zich dichter over een van de foto’s en las voor wat er in de hoek stond: ‘Oetting Victor.’

Matthieu stond op het punt om ‘En dan?’ te zeggen, toen het besef daagde. ‘Maar ze kunnen ook normaal zijn,’ probeerde hij alsnog, bang dat zijn vermoedens verkeerd zouden zijn.

‘Nee.’ Simons ogen glinsterden van opwinding. ‘Geef me de fotocamera, Matthieu.’ Terwijl hij een groot aantal plaatjes schoot, vertelde Simon: ‘Na de moord op mijn baby ben ik maandenlang bezig geweest met het lezen van informatie en het bekijken van hersenfoto’s. Ik weet hoe de afwijking eruitziet. Zo.’ Hij tikte met zijn vinger op de hersenfoto van dokter Oetting.





10.





Eindelijk was het weer zover. Alles was in gereedheid gebracht. Oetting startte de motor en sloot het portier. Nog een laatste maal checkte hij of het ene uiteinde van de slang goed in de uitlaat van de wagen zat en het andere uiteinde door een kier van een raam naar binnen stak.

Ten slotte propte hij de kier van het raam dicht met de vodden. Alles zag er goed uit. De gassen konden nergens anders heen dan in de wagen zelf.

Vervolgens keek hij naar de baby die hij gekidnapt had. Het kind lag al enkele uren in de wagen, zijn mondje dichtgeplakt. Het maakte woeste bewegingen en zijn gezichtje zag rood en betraand.

Oetting likte zijn lippen en wreef tevreden in zijn handen.

Ja, hij was terug.

Eindelijk was hij terug.

De wagen vulde zich langzaam met de gassen. Het schouwspel wond Oetting dusdanig op dat hij zich niet meer kon beheersen. En waarom zou hij ook? Al die jaren van het doden van baby’s had hij zich moeten inhouden. Maar nu was hij alleen in huis! Een huis dat bovendien te ver af stond van buren om gehoord te worden. De reden dat hij het mondje van de baby afgeplakt had, was enkel omdat hij niet hield van het krijsende geluid.

Met de palm van zijn handen leunend op de auto en zijn gezicht op het glas van het raam gedrukt, bekeek hij de gruwelijke show.

‘Ja! Ja! Ja! Ga dood, monster! Sterf!’ gilde hij. ‘Baby’s horen te sterven. Baby’s horen dood!’

De dokter hoorde het opengaan van de garagedeur niet, noch had hij de twee mannen in de gaten die binnenkwamen. Allebei hadden ze een geschokte uitdrukking op het gezicht en een van hen had zijn fotocamera in de aanslag. De dokter vervolgde op opgewonden toon. ‘En nu kan ik het proces bekijken met al het plezier van de wereld! Nu kan ik de dood in zijn volle glorie aanschouwen!’

Pas toen ze met van afschuw vervulde gezichten in de auto keken en Simon het portier al had geopend om de nog amper levende baby eruit te halen, ontwaakte de dokter uit zijn euforie.

‘Man, ben je gek!’ schreeuwde Simon. Snel rukte hij de tape van het mondje, legde de baby op de werkbank en gaf beademing. De dokter leek niet eens geschrokken dat hij gesnapt was, maar strekte zijn armen uit naar het kind.

‘Geef terug! Geef terug!’ smeekte hij. ‘Dat is van mij!’

Matthieu keek de man met groeiende walging aan. Hoe was het mogelijk! Hij griste een rol touw van de haak boven de werkbank en draaide de armen van de dokter op zijn rug. De dokter bood niet eens weerstand, zijn blik bleef kwijlend gericht op de baby en verder leek hij zich van zijn omgeving niet bewust. Ziekelijk, schoot er door Matthieu, extreem ziekelijk. Hij bond de armen van de dokter bijeen.

‘De baby ademt weer!’ riep Simon uit. En als om het te bewijzen, zette het kind het op een door merg en been snijdend huilen. Simon wiegde het kind en huilde met schokkerige schouders mee. De tranen liepen over zijn wangen en vermengden zich met de tranen op het babygezichtje.

‘Wat doen we nu?’ vroeg Simon, die het kind aankeek alsof het zijn eigen zoon was.

‘Een spelletje spelen,’ zei Matthieu emotieloos en commandeerde de dokter: ‘Zit!’

De dokter deed geen poging tot zitten, dus gaf Matthieu hem een duw waardoor hij met een smak op de grond terecht kwam. Nu pas leek de dokter te beseffen in wat voor situatie hij terechtgekomen was. Hij knipperde met zijn ogen, keek nog met een laatste verlangende blik naar de baby en richtte toen zijn woede op de twee mannen. ‘Wat doen jullie hier?’

‘Laten we gaan,’ zei Simon die voorvoelde wat Matthieu van plan was. ‘We hebben de bewijzen. De hersenfoto’s, de foto’s van de baby en de dokter.’

‘Nee,’ siste Matthieu. ‘Het is niet genoeg.’ Hij richtte zijn blik op de dokter en er verscheen een gemene grijns op zijn gezicht. ‘Dokter, uw hersens vertellen me dat u, als u nu geboren zou zijn, gedood had moeten worden.’

‘Laat me los of ik bel de politie,’ antwoordde Oetting.

‘En dan?’ Matthieu pakte zijn camera op en wapperde ermee voor het gezicht van de dokter. ‘Wat wilt u dan doen?’

Er verscheen een flits van angst in Oettings ogen. ‘De vraag is,’ zei hij met strakke kaken, ‘wat u gaat doen? Mij vermoorden?’

‘Dat komt ook bij me op, ja.’

‘Matthieu!’ Simon zette een stap in Matthieus richting. ‘Doe niet zo gek. Laten we gaan. De anderen wachten.’ Het jongetje in zijn armen sabbelde tevreden aan Simons duim.

‘Nee, nu ik het monster voor me heb, wil ik wat antwoorden krijgen. Daarna gaan we weg. Dat is beloofd.’

De dokter keek Matthieu minachtend aan. ‘Je leeft nog, wat wil zeggen dat je de hersenafwijking niet hebt en dus niet in staat bent om een moord te plegen. Zelfs al dreig je me te vermoorden, dan geloof ik je toch niet.’

‘En dat zou een mooi bewijs zijn voor je theorie, niet?’ Matthieu zakte door zijn knieën zodat hij op ooghoogte kwam met de dokter. ‘Maar ik kan je wel pijn toebrengen.’

‘Zelfs daar ben je niet toe in staat.’

Matthieu kwam zo dicht bij het gezicht van Oetting dat hij het zure zweet van de dokter kon ruiken. ‘Je hebt er geen idee van hoe mijn opvoeding was, in wat voor omgeving ik opgegroeid ben.’

‘O, ik wil best toegeven dat criminaliteit ook bepaald kan worden door omgevingsfactoren,’ zei Oetting op vlakke toon. ‘Maar je vergeet dat het hier gaat om moord, niet om een pietluttig diefstalletje, niet om een robbertje vechten of het verkopen van drugs. We doden enkel baby’s die later seriemoordenaars worden en daar heeft de omgeving geen enkele invloed op. Daar is dokter Frederikson de fout ingegaan tijdens het programma. Hij had dat feit veel beter kunnen benadrukken en zich niet zo moeten laten overtroeven door die journalist. We roeien enkel het grote kwaad uit, niet het kleine.’

‘Zoals jij?’ Het was Simon die het woord genomen had.

Oetting keek Simon smalend aan. Daarna keek hij verlangend naar de baby en likte zijn lippen. ‘Zoals ik, ja.’

Simon voelde zich misselijk worden. ‘Laten we gaan, Matthieu,’ zei hij zacht. ‘Ik wil de anderen op de hoogte brengen en de baby naar zijn ouders terugbrengen.’ Hij wachtte niet op Matthieu’s antwoord, maar diepte zijn mobieltje uit zijn broekzak en belde Alicia op. Hij gaf haar kort door waar ze zaten en vervolgens opende hij de garagepoort.

‘Als ik je vermoord,’ ging Matthieu ondertussen onverstoorbaar verder, ‘dan bewijs ik dat ook iemand met normale hersens een moord kan plegen. Dat haalt je hele theorie onderuit.’

‘O, nee,’ zei de dokter, niet in het minst onder de indruk van Matthieus dreigement. ‘Dat geeft alleen maar aan wat ik altijd al beweerd heb: er schuilt in ieder mens een moordenaar. Bij de een is het echter genetisch al meegegeven en bij de ander kan het door een willekeurig feit tot ontwikkeling komen.’

Simon die het gesprek grotendeels gevolgd had, klonk wanhopig toen hij zei: ‘Zie je het dan niet, Matthieu? Zie je dan niet wat de dokter probeert? Hij wil dat je hem vermoord zodat hij de schande die we hem kunnen toebrengen niet onder ogen hoeft te komen. En zodat hij kan bewijzen dat je niet beter dan hij bent!’

‘Slim kereltje, die dikkerd,’ zei de dokter.

Simon merkte dat Matthieu geen aanstalten nam om te vertrekken en probeerde het op een andere manier. ‘Dokter,’ zei hij, ‘wat denkt u hiervan? Er moet slecht in de wereld zijn. Zonder de slechte kant, is er geen goede kant. Het is de balans van het leven, van de natuur. En u speelt voor God als u mensen vermoordt waarvan u denkt dat ze misschien tot seriemoordenaar opgroeien.’

‘Wat ben je naïef, dikkerdje, en ik dacht nog wel dat je intelligent was.’ De dokter grijnsde. ‘Er blijft nog genoeg slechts over in de wereld zonder seriemoordenaars. Er zijn nog moorden uit passie, er zijn nog diefstallen en roofovervallen, vandalisme, noem maar op.’

Een vreemd soort woede stak de kop op bij Simon. Hij wilde het monster niet laten winnen. ‘Goed dan, dat geef ik toe. Maar de wereld mist mogelijk een hoop door psychopaten bij de geboorte te doden. Psychopaten hebben geen emoties zoals wij, toch?’ Voor de dokter kon antwoorden, schudde Simon zijn hoofd en zei snel: ‘Sorry, laat ik dit corrigeren. Ze hebben geen emoties zoals Matthieu en ik.’

Oetting ging verzitten, zodat hij met zijn rug tegen de wagen kon leunen. ‘En wat is je punt?’ De touwen sneden pijnlijk in zijn huid en hij kreeg kramp in zijn schouders, maar het gesprek begon hem te fascineren.

Simon vervolgde: ‘Men kan niet weten wat voor creativiteit en genialiteit er uit zo’n persoon komt. Misschien ontdekt hij wel een geneesmiddel of wordt hij een groot kunstenaar. U kent de uitspraak toch: genialiteit en krankzinnigheid grenzen aan elkaar? Personen waarbij de emoties hun leven niet overheersen, en die geen scrupules, geen morele bezwaren kennen, zien de wereld anders. Het ethische aspect zit hun niet in de weg, dus zien ze alles puur rationeel en wetenschappelijk en ontdekken daardoor veel meer dan iemand waarbij het ethische hem afremt. Misschien slaan ze aan het moorden, misschien ook niet. Misschien ondervinden ze voldoening aan hun ontdekkingen en is dat genoeg. En dat ontzegt u de wereld. U verstoort de balans tussen het goede en het kwade. U ontzegt de wereld mogelijk grote geniën en ontdekkingen.’

De dokter wilde antwoorden, maar hij kon het niet. Simon had een punt aangesneden waar Oetting nooit eerder bij stilgestaan had. Wat Simon vervolgens zei, overtuigde de dokter volledig: ‘Dokter, u hebt de Nobelprijs voor de Vrede ontvangen en u bent iemand die de hersenstructuur heeft van een seriemoordenaar. Als ze u bij de geboorte hadden gedood, dan was de wereld een wetenschappelijke ontdekking armer geweest.’ Niet een die we gemist zouden hebben, dacht Simon erachteraan.

‘Of,’ zei Matthieu die vond dat er lang genoeg geluld werd, ‘de wereld was een seriemoordenaar armer geweest en iemand anders had diezelfde ontdekking gedaan en de Nobelprijs gewonnen.’ Hij zette een stap dichter naar de dokter toe. ‘We moeten hem doden, Simon, we moeten de wereld redden van een seriemoordenaar.’

‘Matthieu, dat kunnen we niet maken, dan zijn we -’

Op dat moment kwamen de anderen van de groep binnen, Alicia voorop. Verbaasd overzag ze de situatie en liep vervolgens naar Simon waar ze met een bezorgde blik naar de baby keek.

Matthieu draaide zijn hoofd met een ruk naar Simon toe. ‘Wil jij dat er nog meer baby’s vermoord worden? Niet alleen de pasgeborenen in de ziekenhuizen, maar ook nog eens andere baby’s door dat stuk stront daar? Hij ging dat kindje vermoorden, Simon, vermoorden!’ Matthieu wees met trillende vinger naar het jongetje dat in de armen van Simon in slaap gevallen was. Daarna keek hij met priemende blik de dokter aan. ‘Waarom, dokter, waarom moest dit jongetje dood? Hoe ziekelijk bent u?’

De dokter schokschouderde, alsof Matthieu enkel gevraagd had waarom hij geen bonen lustte. ‘Ik vind het leuk om te doen. Het is een fijn gevoel om het leven uit een klein, onschuldig ding te persen.’

‘Zie je! Zie je!’ brulde Matthieu. ‘Hij moet dood! De gevangenis houdt zo’n monster niet tegen.’

Simon schrok door de waanzin die hij weerspiegeld zag in de ogen van Matthieu. Automatisch drukte hij de baby dichter tegen zich aan en legde beschermend zijn hand om het hoofdje. Anke begon te jammeren en Karen legde troostend een arm over haar schouder. Jannick leek het echter met Matthieu eens te zijn, want hij knikte en wierp de dokter een minachtende blik toe.

‘Matthieu!’ riep Alicia. ‘Wat heb jij opeens!’

‘Alsof je het lef hebt,’ daagde de dokter Matthieu uit. ‘Alsof je het ook maar kunt.’

Was de dokter gek geworden, schoot het door Simons hoofd. Was hij zijn leven werkelijk beu of was het misplaatst machogedrag?

Jannick snoof luid. ‘Ik vind dat Matthieu gelijk heeft. We besparen de wereld heel wat leed als we dat serpent om zeep helpen. Volgens mij komt hij niet eens in de gevangenis terecht, daarvoor heeft hij te veel hooggeplaatste politieke vriendjes.’

‘Jannick!’ Alicia had de baby van Simon overgenomen en wiegde het kind zachtjes op één arm. Haar vrije hand was krampachtig met een hand van Simon verstrengeld. ‘Dat meen je niet! Wij zijn niet zoals hij! Ik heb ook een hekel aan die man, maar daarom wil ik hem nog niet vermoorden! Wij staan daar boven, we zijn beter dan hem!’

Meer harde woorden vlogen over en weer, met op de achtergrond het snikken van Anke. Jannick ging dreigend met vuurschietende ogen en zwaaiende vuist voor Simon staan. Simon zette een stap achteruit en op dat moment zag hij een beweging in zijn ooghoek. Hij vroeg zich net af wat het betekende, toen hij Matthieu gebogen over de dokter zag staan. Nog steeds besefte hij niet wat er gaande was, tot hij de dokter hoorde gorgelen, Matthieu zich terugtrok en Simon de groter wordende rode vlek zag ter hoogte van het hart van de dokter. Een schroevendraaier stak uit op de plaats van de vlek.

Simon gilde, waardoor de baby wakker werd en het ook op een schreeuwen zette. Ankes schreeuw leek het volume van een misthoorn te evenaren en de anderen keken de dokter geschrokken aan.

De dokter hoestte bloed op, maar kreeg nog de laatste woorden eruit: ‘Zie je, ik win en jullie verliezen. Er is nog genoeg slechts in de wereld zonder seriemoordenaars.’ Een nieuwe hoestbui liet de spetters bloed in het rond vliegen. ‘De mens vindt altijd nieuwe manieren om dood te zaaien. Het evenwicht blijft bewaard.’ Het grinniken dat volgde ging moeizaam, maar was sterk genoeg om het duivels te laten klinken.

Alicia keek de dokter verbouwereerd aan, alsof ze nog steeds niet kon geloven wat er gebeurd was. ‘Wat heb je gedaan, Matthieu?’ zei ze zacht. ‘Wat heb je gedaan?’

Fel antwoordde Matthieu: ‘De dokter had de afwijking in zijn hersenstructuur, dus moest hij wel dood.’





Jules’ nachtmerrie

Door Mel Hartman





Jules kon zich zijn dromen niet meer herinneren toen hij wakker werd. Meteen schoot er door zijn hoofd: dat is niet goed, absoluut niet goed. Gespannen en afwachtend bleef hij in bed liggen. Intussen deed hij zijn best zijn dromen boven te halen, echter vruchteloos. Zelfs geen flard of een vaag beeld kon hij oproepen. De minuten tikten tergend langzaam voorbij, waarbij iedere zenuw in zijn lichaam gespannen stond. Ondanks de behaaglijke temperatuur in zijn slaapkamer, kreeg hij het koud en voelden zijn handen klam aan. Hij kon de spanning niet veel langer meer verdragen en beet tot bloedens toe op zijn onderlip. Zijn bloed smaakte naar zweet en wanhoop.

Jules keek naar de witte muur voor hem waarop lichtgevende cijfers de tijd weergaven. Er waren vijf minuten voorbij sinds zijn ontwaken en ze waren het huis nog steeds niet binnengestormd. Dat was goed, heel erg goed. Hoopte hij. Nu kon hij met een gerust hart opstaan. Vandaag was hij tenminste nog veilig en vrij.

Hij verwijderde de elektrodenkap die hij, zoals iedereen tegenwoordig, ’s nachts verplicht was te dragen en legde het onding op het nachtkastje. De ogen van de overheid, dacht hij kwaad. Hij keek de kap nog even gefrustreerd aan, zwierde toen het laken van zich af en stond op. Terwijl hij naar de badkamer liep, bedacht hij dat het toch niet gezond kon zijn om iedere morgen stijf van de zenuwen wakker te worden. Hadden de autoriteiten daar weleens bij stilgestaan? Vast niet. Jules vermoedde zelfs dat de bedenkers van dit hele klotesysteem zelf niet met een elektrodenkap sliepen. Of misschien manipuleerden ze de beelden achteraf, zodat ze nooit opgepakt konden worden? Dat leek hem nog het meest aannemelijk. Gesjoemel kwam overal voor en zeker bij de overheid, daar was hij van overtuigd.

Maar goed, hij was een simpele burger en dus verplicht om elke nacht zijn dromen te laten registreren. Indien hij dit weigerde, riskeerde hij een gevangenisstraf en daar zat hij nu niet meteen op te wachten.

In de badkamer ging hij op het toilet zitten. Hij plaatste zijn linkerhand met de palm tegen de muur, waardoor zijn biologische functies afgelezen werden. Een groen licht gaf aan dat hij volkomen gezond was. Ha, het tweede ochtendobstakel is uit de weg geruimd, dacht Jules opgelucht. En meteen daarna: stelletje klojocontroleurs, je kan zelfs niet meer pissen zonder angst voor acties van de overheid.

Hij stapte in de stoomdouche en zette deze op drieëndertig graden. Het duurde slechts een dertigtal seconden voor zijn dode huidcellen, bacteriën en ander vuil volledig opgelost waren. De spiegel die aan de binnenkant van de douche bevestigd was, liet hem een gezicht zien dat getekend was door zorgen; een vale huidskleur en grijze wallen onder zijn ogen. Maar zijn slanke, gespierde lichaam mocht er nog zijn voor een man van bijna vijftig. Jules vroeg zich af hoe mensen zich in het verleden schoonhielden, toen hoofd- en lichaamshaar nog niet verboden waren. Ze moesten er bijlopen als een stelletje onhygiënische apen, dacht hij grijnzend, maar ze hadden tenminste wel meer vrijheid in hun doen en denken.

Hij stapte uit de douche en trok zijn kleren aan. Een eenvoudige, katoenen broek en een trui met V-hals. Tevreden merkte hij op dat de wallen verminderd waren en zijn huid door de douche een rozig tintje had gekregen.

In de keuken stond de koffie en de toast al klaar; de huiscomputer had zijn werk goed gedaan. Uit een tube perste hij kaas op het sneetje brood. Hij nam nog een bakje yoghurt uit de koelkast en ging aan de keukentafel zitten. Langzaam en uitvoerig kauwend, at hij de toast op. Zijn gedachten gingen uit naar zijn overleden vrouw en nog steeds, na al die jaren, overviel hem een leeg gevoel. Hij was haar nog lang niet vergeten en miste haar elke dag. Meer en meer, leek het wel.





Vijf jaar geleden, bijna op de dag, kochten hij en zijn vrouw een luchtwagen. Ze hadden er jaren voor gespaard, geen vakanties genomen en zuinig geleefd om het ding te kunnen kopen. Grondverkeer bestond nog steeds, maar de luchtwagens wonnen zienderogen aan populariteit. Iedereen wilde er zo snel mogelijk een bemachtigen.

Dolblij was Heleen geweest toen ze uiteindelijk genoeg geld hadden en naar een garage stapten om er een uit te kiezen. Vertederd dacht hij terug aan haar stralende gezicht, haar glimlach waardoor het spleetje tussen haar voortanden zichtbaar werd, de kuiltjes in haar wangen die hij zo graag zoende en haar warmbruine ogen.

Uiteindelijk betekende de luchtwagen de dood van zijn vrouw. Het was nog in de begintijd van het luchtverkeer en er waren niet voldoende regels en veiligheidsvoorzieningen om de chaotische stroom voertuigen te bedwingen. Een tiener die van zijn vader een luchtwagen gekregen had, wilde zijn vrienden op een dolle rit trakteren. Het gevolg was catastrofaal. De impact van beide wagens en daarbij nog eens het neerstorten, lieten geen mogelijkheid tot overleven over. Heleen was op slag dood, evenals het groepje tieners.





Een traan rolde uit Jules’ ooghoek door het bovenhalen van deze herinnering. Het gehavende gezicht van zijn mooie vrouw. Al dat bloed. Jules schudde zijn hoofd. Nee, zo wilde hij zich haar niet herinneren. Hij wilde haar vol energie en levenslust voor zich zien, hoe ze helemaal opvrolijkte door bloemen in een vaas te herschikken, hoe ze tegen hem aankroop op de bank, enthousiast over een of andere nieuwe cursus vertelde en hem vol overgave zoende wanneer hij thuiskwam van zijn werk. Zo wilde hij haar herinneren en niet als de bloederige massa die hij in het autowrak op straat aantrof.

De gedachte aan zijn vrouw was nog zo levendig dat hij het nog steeds niet aankon iemand anders dichterbij te laten komen om zijn leven mee te delen. Jules was daar nog lang niet aan toe.

Na het verorberen van de yoghurt, stond hij zuchtend op en zette de vuile vaat in de afwasmachine. Hij checkte zijn mobieltje waar geen enkele boodschap op was achtergelaten. Dat verwonderde hem niet. Hij had geen vrienden en ook geen levende familieleden meer. Hij vond het prima zo. Nadat zijn vrouw verongelukte, isoleerde hij zich bewust van de buitenwereld. De menselijke contacten beperkte hij tot zijn collega’s op het werk.

Jules griste zijn jas van de kapstok in de hal, trok zijn schoenen aan en liep naar de garage waar zijn wagen stond. Een oude, degelijke Mercedes die niet kon vliegen. Hij wist zeker dat hij nooit meer een luchtwagen zou aanschaffen.





De lucht buiten was bijtend koud en sijpelde ongenadig de wagen in. Jules zette de verwarming op zijn hoogst, maar het zou nog een tijdje duren voor deze op temperatuur was. Uit ervaring wist hij dat hij al bijna op zijn werk zou aankomen, wanneer het in de wagen eindelijk warm werd. Het was al behoorlijk druk op straat en ook in de lucht, waar de wagens elkaar met een zoevend geluid kruisten. Telkens wanneer hij door zijn voorruit omhoog blikte, verwrong zijn gezicht. Dat gevoel raakte hij maar niet kwijt. Hij voelde zich pas enigszins tevreden wanneer hij thuis was, omringd door spullen die hem aan zijn vrouw deden denken.

Even later parkeerde hij op de plaats die voor hem voorzien was, stapte uit en liep snel naar de ingang van het kantoorgebouw waar hij werkte als boekhouder. Zijn adem kwam in wolkjes uit zijn mond en zelfs op die korte afstand voelden zijn handen al gevoelloos aan wanneer hij de deur opende. Wat had hij een hekel aan de winterse vrieskou! De heerlijke, warme lucht die hem tegemoet kwam wanneer hij het gebouw binnenstapte, bracht meteen een glimlach op zijn gezicht.

In het voorbijgaan groette hij zijn collega’s en vervolgens nam hij plaats aan zijn bureau. Naast hem zat een van zijn favoriete collega’s, Paul, een getrouwde veertiger met vier kinderen en een obsessie voor oude horrorfilms. Jules vond het fascinerend te luisteren naar de uiteenzettingen van Paul’s filmrecensies. Hij deed dat zo kleurrijk en energiek dat hij bijna zin kreeg een eigen collectie te beginnen. Niettemin vond Jules Paul’s hobby gevaarlijk. Wat als hij door het kijken naar een dergelijke film ‘s nachts erover droomde? Zag de overheid het verschil?

‘Goedemorgen, Paul.’

‘Hé, die Jules. Alles goed?’

‘Prima. Met jou?’

‘Alles picobello. Zeg, heb je het gehoord van David?’

‘David?’

‘Ja, die nieuwe gozer die werkt voor de personeelsdienst.’

‘Ik heb hem nooit ontmoet,’ moest Jules toegeven.

Paul leunde achterover in zijn stoel en kruiste zijn armen voor zijn uitpuilende bierbuik. ‘Man, man, man, je gelooft het nooit.’

‘Wat dan?’

Jules haalde een dossiermap die hij wilde afhandelen uit een lade en legde hem voor zich op het bureaublad. Omdat Paul niet verder ging, keek Jules hem vragend aan.

‘Nou? Wat is er met die David?’

‘Wat denk je?’ Paul keek hem quasi gepijnigd aan.

‘Toch niet…’

‘Ja, toch wel.’ Paul schudde zijn hoofd in verontwaardiging. ‘Hij zag er nog wel zo aardig uit, zo normaal.’

‘Tja, het is niet altijd te zien aan iemands uiterlijk en gedrag,’ meende Jules.

‘Wat je zegt! Ik heb hem eergisteren nog gesproken. Een beleefde, zacht sprekende vent die al vijftien jaar getrouwd is en een hond heeft. Ik heb mensen met honden altijd beschouwd als aardig.’

‘Tja,’ was het enige dat Jules wist uit te brengen.

‘Ongelooflijk. Ik kan het nog steeds niet geloven. Hij werkte hier nota bene! Hier! Volgens mij is dit nooit eerder gebeurd, hé?’

‘Ik denk het niet,’ gaf Jules toe. ‘En ik werk hier toch al twintig jaar.’

‘Maar anderzijds…’ Paul keek Jules bedachtzaam aan. ‘Hoelang moeten we nu al die elektrodenkap dragen?’

Jules dacht na. ‘Toch al zeker een jaar of vijftien.’

‘Ik haat die ondingen!’ stootte Paul fel uit. ‘Ik vind het echt niet comfortabel slapen.’

‘Wie heeft er geen hekel aan die kappen?’ Jules trok zijn schouders op. ‘Zeg, is het bekend wat die David gedroomd heeft?’

‘Nee, volgens mij maken ze dat nooit openbaar. Toch?’

‘Ik houd dat niet zo bij,’ bekende Jules. ‘Ik lees de nieuwsberichten op het net niet eens.’

‘Er gaan geruchten, dat is alles,’ zei Paul die zich over zijn bureaublad boog. ‘Hoe dan ook, het moeten gewelddadige en bloederige dromen geweest zijn die David had, anders hadden ze hem nooit opgepakt. En de dromen moeten toch gedurende meerdere nachten voorgekomen zijn.’

Jules knikte. ‘Is hij al schuldig bevonden dan?’

‘Ja, anders was hij diezelfde dag al vrijgelaten. Of in ieder geval de dag daarop. Ze houden een onschuldig persoon nooit langer dan twee dagen vast.’

De volgende uren probeerde Jules zich te concentreren op de cijfers en gegevens die voor hem lagen, maar het lukte hem niet goed. Zijn gedachten dwaalden af naar David, al kende hij hem niet. Het moest vreselijk zijn voor zijn vrouw, om haar man op een dergelijke manier te verliezen. Van de ene op de andere dag weggerukt uit zijn vertrouwde omgeving, om nooit meer terug te keren. Jules vroeg zich af waar ze die personen heenbrachten; wat er verder met hen gebeurde. Niemand wist het, maar ook op dat gebied verspreidden zich geruchten. Aangezien niemand ze ooit nog terugzag, ook niet hun naaste familie, waren er vermoedens dat ze vrijwel direct gecremeerd werden. Celstraf werd nooit gegeven, zonder uitzondering meteen de doodstraf.

Ook tijdens de lunch, die gezamenlijk door de boekhoudkundige afdeling genuttigd werd, gingen de gesprekken voornamelijk over David. Het viel Jules meteen op dat, hoewel iedereen die David kende hem aanvankelijk sympathiek vond, ze na verloop van tijd toch hun mening herzagen. En dat enkel omdat de overheid beslist had dat hij schuldig was.

‘Hij was misschien wel aardig, maar ik voelde meteen dat er iets niet aan hem klopte,’ merkte een hoogblonde vrouw op.

‘Ja, niemand kan zo aardig zijn. Lid van diverse dierenverenigingen, vrijwilliger bij de brandweer… Dan moet er wel iets schelen,’ meende een andere collega.

‘Die glimlach van hem… je kon merken dat er slechtheid in school.’

‘De meeste seriemoordenaars lijken normaal en aardig, tot ze opgepakt worden.’

‘Zo is het maar net. Kijk maar naar Dahmer en Manson.’

‘O, ze zitten ook dichterbij, hoor,’ meende weer een andere collega. ‘Nooit gehoord van Dokter O en Vader Blauwbaard?’

Jules volgde de gesprekken maar met een half oor.

‘Wat zou hij gedaan hebben als de politie hem niet had opgepakt?’ vroeg Paul aan Jules.

Het duurde even voor Jules doorhad dat Paul hem rechtstreeks aansprak.

‘Jules? Ik vroeg je wat.’

‘O, euh… weet ik veel. Valt het je niet op dat iedereen meteen de overheid gelooft?’

‘Ja, natuurlijk. Twijfel je dan aan hun oordeel?’ Paul keek hem vorsend aan.

‘Nou, wij hebben zijn dromen niet gezien, dus hoe kunnen we dan een oordeel vellen?’ Jules stopte de laatste hap van zijn boterham in zijn mond.

‘De politie zal niet zomaar iemand arresteren, Jules, dat weet je toch! Bovendien ondervraagt een team van psychiaters een verdachte altijd uitvoerig. Als de psychiater David schuldig heeft bevonden, dan zal het zo zijn. Of ben je het er niet mee eens?’

‘Hm.’ Jules dronk van zijn blikje cola, wat hem de gelegenheid gaf om zijn mening voor zich te houden.

‘Maar wat denk je dat David gedaan zou hebben?’ herhaalde Paul zijn eerdere vraag.

‘Hoe kan ik dat nou weten! Misschien wel helemaal niets.’

Paul negeerde Jules laatste opmerking en zei: ‘Ik denk dat hij op een dag met een pistool naar het werk was gekomen en ons allemaal had neergeknald. Of zomaar op straat mensen had neergeschoten. Of misschien wel zijn vrouw en hond de keel opengesneden.’

‘Doe niet zo gek.’

‘Waarom niet? Het had gekund.’

‘En we zullen het nooit weten,’ zei Jules resoluut, hopende dat hij daarmee het gesprek beëindigde.

Hij vond het vervelend om over iemands leven te gaan zitten gissen en roddelen, zeker als die persoon zich niet kon verdedigen.

Jules kon het gebeurde deze middag niet uit zijn hoofd zetten. ’s Morgens vond hij het normaal dat hij even in spanning zat en eraan dacht, maar nu? Waarom? Enkel omdat een collega, die hij niet eens kende, opgepakt was omdat hij ontoelaatbare dromen had?

Nee, daar kon het niet aan liggen. Waar het dan wel aan lag, daar kon hij nu ook niet meteen een antwoord op verzinnen. Hij hoopte maar dat het alleen vandaag zijn denken overheerste en het niet een gewoonte zou worden. Het was al erg genoeg dat de overheid zijn nachten verpestte.





’s Avonds laat, na in zijn eentje een fles wijn te hebben leeggedronken, ging Jules met tegenzin naar bed. Het lag niet alleen aan het feit dat hij alleen zou slapen, zonder de troostende aanwezigheid van Heleen, maar hij zag er tegenop om weer die elektrodenkap op te zetten. Het voelde telkens aan als een doodvonnis. Maar die avond had Jules er bijzonder veel last van en trilden zijn vingers zelfs toen hij de elektrodenkap van het nachtkastje pakte.

Oké, daar gaan we, dacht hij met een zwaar hart, laten we hopen dat de dromen ook deze nacht lieflijk en onschuldig tevoorschijn komen.

Het was niet echt een fijne gedachte dat een of andere slijmjurk zijn dromen kon inzien. Uiteraard was het niet zo dat er continu iemand jouw dromen bekeek, dat zou een onhaalbare taak zijn en teveel personeel vergen. Nee, de centrale computer van de overheid gaf enkel een alarmsignaal af wanneer er bloed, agressief gedrag of wapens in de dromen voorkwamen. Ook dat was echter niet voldoende om de volgende morgen een troep politieagenten in je huis te verwachten. Enkel wanneer de persoon in kwestie meerdere nachten achtereen of onderbroken in een korte tijdspanne eenzelfde ‘verkeerde’ droom had, werd hij opgepakt. Hoeveel nachten of dromen, daar had Jules geen flauw idee van. Dat maakte het natuurlijk allemaal nog erger. Zonder dat je het wist, kon je al bijna op de limiet zitten en nog maar één nacht tegoed hebben. De overheid had echter besloten om dit niet mee te delen, bang dat sommigen zouden weigeren nog te slapen en ze zo toekomstige moordenaars zouden mislopen.

En dat alleen maar omdat enkele vooraanstaande wetenschappelijke onderzoeken hadden uitgewezen dat dromen aangaven of een persoon aanleg had tot psychopathisch gedrag. De onderzoekers beweerden zelfs dat ze zo preventief moordenaars konden vatten, nog voor ze een misdaad hadden gepleegd.

Van toen af aan volgden nog meer onderzoeken, tot de overheid tot de slotsom kwam dat het analyseren van droombeelden voor negenennegentig procent een toekomstige of al actieve crimineel kon bepalen.

Big Brother hield je niet alleen overdag met camera’s op straathoeken en in gebouwen in de gaten, maar ook tijdens de nacht. Met die laatste gedachte viel Jules in slaap.





De volgende morgen had Jules niet eens de tijd om fatsoenlijk wakker te worden. Vaag hoorde hij deuren openvliegen en werd hij, nog voor hij goed en wel besefte wat er gebeurde, bruusk uit zijn bed gesleurd. Pijnlijk werden zijn armen gegrepen, op zijn rug gedraaid en vastgemaakt met handboeien. Zelfs zonder zich te mogen aankleden, enkel in zijn pyjama en sokken, werd hij hardhandig een luchtwagen ingeduwd.

‘Hé, ik heb niet gedroomd!’ schreeuwde hij tegen de vier agenten.

Twee van hen stapten voorin de wagen en twee anderen namen plaats bij Jules achterin.

‘Je droomt elke nacht, sukkel,’ zei de ene agent. Hij had dunne lippen die arrogant glimlachten en een blik waar Jules de rillingen van kreeg.

‘Wat heb ik gedroomd dan?’

‘Hoe kunnen wij dat weten? We moeten je alleen oppakken. En nu je bek houden!’

De wagen schoot grommend de lucht in en voegde zich tussen de andere vliegende wagens.

De paniek had Jules nu volledig in zijn greep.

Hij zag zichzelf al levend verbrand worden, schreeuwend dat hij onschuldig was. Beschuldigende vingers die hem aanwezen en honend uitlachten. Hij hoorde zelfs het venijnige geroddel van zijn collega’s:

Dan heeft hij vast zijn vrouw vermoord of zo en dat kwam natuurlijk in zijn dromen terug.

Ongeval, ja ja, dat geloven we toch zeker niet.

Hij had altijd al iets maniakaals over zich, hoe aardig hij zich ook voordeed.

Ja, ik vond hem altijd al iets vreemds en sinisters hebben.

Daarom heeft hij natuurlijk geen vrienden.

De twee agenten die bij hem zaten, keken verveeld uit het raam. Even flitste het door Jules heen dat hij een ontsnappingspoging moest wagen, maar dan zag hij de Glock pistolen en de ploertendoders die de agenten bij zich droegen. Het leek hem niet waarschijnlijk dat hij, met zijn handen vastgebonden, het daartegen kon opnemen. En bovendien bevond hij zich minimaal vijftig meter in de lucht.

Jules herinnerde zich zijn droom van afgelopen nacht niet, maar hij wist dan ook nooit wat hij gedroomd had!. Wat zou het geweest zijn? Had hij iemand vermoord in zijn droom? Neergeschoten of neergestoken?

Enkele minuten later daalde de wagen. Jules zag het politiekantoor door het raam en begon sneller te ademen. Hij wilde niet uitstappen! Wat nu gebeurde, kon hem niet overkomen! Dit moest een nachtmerrie zijn! Ja, dat kon niet anders. Hij moest alleen hoognodig wakker zien te worden.

Maar hij werd niet wakker.

Verdwaasd en slap werd hij hardhandig de wagen uitgetrokken door de politiemannen. Het politiegebouw rook naar braaksel, opgedroogde urine en vreemde lichaamsgeuren. Zijn hart sloeg sneller dan ooit en hij had het gevoel ieder moment flauw te kunnen vallen. Midden in de hal hield hij het niet meer uit. Met een zwakke kreun knikte hij door de knieën.

De twee agenten trokken hem meteen weer omhoog en de ene zei: ‘Wakker blijven, klootzak, je krijgt nog tijd genoeg om te slapen.’

De andere agent vond dit blijkbaar bijzonder grappig, want hij schoot in de lach. Het klonk oorverdovend scherp en hoog voor Jules. Hij had het gevoel dat hij nu al naar de brandoven gebracht werd en het zweet brak hem uit.

In een kamer waar enkel een tafel en twee stoelen stonden en de muren bekleed waren met een rubberachtige stof, werd Jules alleen achtergelaten. De stoelen en de tafel waren vastgeschroefd aan de grond en op het tafelblad zag Jules uitgewreven vlekken die verdacht veel leken op opgedroogd bloed.

Bij iedere seconde die voorbij tikte, voelde Jules zich beroerder worden. Zijn zenuwen stonden op scherp. Eén troostende gedachte flitste door hem heen: gelukkig maakt Heleen dit allemaal niet mee.

Dan ging de deur open en een man met een vlekkerige schedel kwam binnen. Hij was hoogstens een meter zestig en zo extreem mager, dat hij leek te verdwijnen in de stoel waarop hij plaatsnam. Het koffertje dat hij bij zich had, zette hij naast zich op de grond.

‘Goedemorgen, Jules,’ zei de man op een niet onaardige en zachte toon. ‘Ik ben dokter Filips. Ik ben hier om jouw toestand te analyseren als psychiater.’ De dokter kijkt hem meelevend aan.

De vriendelijkheid van de man deed iets knappen bij Jules waardoor de tranen plots en oncontroleerbaar uit zijn ogen vloeiden. Jules boog beschaamd zijn hoofd. Zijn schouders schokten tijdens zijn geluidloze huilbui.

‘Wilt u iets drinken?’ vroeg de dokter.

Jules schudde zijn hoofd zonder de dokter aan te kijken.

‘Ik begrijp dat je overstuur bent.’

Dat is een understatement, dacht Jules.

‘Je hebt niets te vrezen. Wil je me aankijken?’

Langzaam hief Jules zijn hoofd op. De omgeving zag er nog wazig uit door zijn vochtige ogen. Jules knipperde de laatste tranen weg en bleef de dokter afwachtend aankijken.

‘Je hebt een paar vreemde dromen gehad de laatste tijd, Jules.’

‘Ik zou het niet weten,’ gaf Jules toe. ‘Ik herinner me mijn dromen nooit.’

‘Zoals de meeste mensen.’ De dokter glimlachte. ‘Maar ze waren er wel degelijk.’

‘Waar…’ Jules slikte. ‘Waar gingen ze dan over?’

‘Bloed, veel bloed.’ De dokter slaakte een diepe zucht.

‘Iedereen droomt toch wel eens over bloed?’

De dokter negeerde zijn vraag. ‘Hoe was je kindertijd, Jules?’

Hoe cliché, dacht Jules, maar toch antwoordde hij: ‘Goed.’

‘Goed? Dat is alles?’

‘Ik had geen reden tot klagen.’

‘En je ouders?’

‘Fantastische mensen.’

‘Fantastische mensen, eh.’

‘Ja, inderdaad.’

‘Vertel me iets over hen.’

‘Mijn vader was boekhouder, net als ik. Hij heeft me de liefde voor cijfers bijgebracht.’

‘Zo zo.’

Er viel een stilte waarbij de dokter Jules ononderbroken aankeek met zijn armen gekruist voor zijn borst.

Jules kon de stilte niet langer verdragen. ‘Mijn vader leerde me fietsen en voetballen.’

‘Dat klinkt leuk.’

Jules knikte. ‘Hij leerde me ook zwemmen.’

‘Zwemmen, oké.’

‘Hij was er altijd voor me. Altijd.’

‘Dat blijkt, ja.’

‘Een geweldige vader en echtgenoot.’

Opnieuw viel er een stilte. Jules perste gespannen zijn lippen op elkaar en keek naar de muur opzij van hem.

‘En je moeder?’ vroeg de dokter.

Er kwam een harde blik in Jules’ ogen. ‘Prima.’

‘Rare omschrijving, vind je niet?’

Jules trok zijn schouders op.

‘Wat deed je moeder voor je?’

Jules’ hersenen werkten op volle toeren, hij besefte dat hij moest opletten. Werd moeders niet altijd de schuld in de schoenen geschoven voor psychopathisch gedrag van kinderen? Of was dat niet meer zo? Jules wist het niet, maar hij wist wel dat hij maar beter kon liegen, als hij hier levend wilde vertrekken.

‘Ze kookte en stopte me in bed.’

‘Zo.’

‘Ze las me verhaaltjes voor.’

Jules bewoog ongemakkelijk op de stoel heen en weer. De dokter reageerde niet, dus vervolgde hij: ‘Ze troostte me toen ik ziek was en bracht me kippensoep.’

‘Het klinkt alsof je het perfecte plaatje opdreunt,’ meende de dokter.

‘Nee, zo was ze echt.’

‘Oké. Hoe was je huwelijk?’

Een grimmige trek verscheen op Jules’ gezicht. Hij hield er niet van als vreemden het over zijn vrouw hadden, dat recht had hij alleen. Maar hij vermande zich en haalde diep adem. ‘Goed. We waren erg gelukkig.’

‘Je vrouw is gestorven door een vreselijk ongeval, naar ik gelezen heb,’ zei de dokter.

Jules knikte. ‘Ik mis haar nog steeds.’

‘Na zoveel jaar?’

‘Ja. Nog steeds.’

‘Heb je een nieuwe vriendin of vrouw in je leven?’

Resoluut schudde Jules zijn hoofd. ‘Nee.’

‘Waarom niet?’

‘Omdat ik nog steeds van Heleen hou. Er is geen ruimte voor iemand anders in mijn hart.’

‘Je hebt gezien hoe ze eraan toe was, vlak na het ongeval, niet?’

‘Ja.’ Jules voelde de tranen opnieuw opkomen.

‘Wat herinner je je ervan?’

‘Moet dit, dokter?’ Jules trok een pijnlijk gezicht.

‘Alleen als je wilt. Ik kan je niet verplichten, uiteraard.’

Jules zuchtte diep. Hij kon maar het best zoveel mogelijk het spelletje meespelen.

‘Ik herinner me veel bloed.’

‘Net als in je dromen.’

Jules trok zijn schouders op.

‘Waarom kwamen er ook messen voor in je dromen, Jules?’

‘Hoe kan ik dat nou weten!’ bracht Jules hard uit en meteen daarna: ‘Sorry, ik zou het niet weten, dokter.’

‘Wat zeggen messen jou?’ De dokter keek hem intenser aan.

‘Koken. Eten bereiden.’ Jules keek weg.

‘Wat nog meer?’

‘Dat is alles,’ bracht Jules zacht uit. ‘Misschien slagers.’

‘Goed.’ De dokter reikte naar zijn koffertje en haalde er een stapel papieren en een laptop uit.

‘Jules, ik zou nu enkele tests willen doen.’

‘Prima,’ zei Jules.

De volgende uren moest Jules meerdere vragenlijsten invullen die zijn interesses, voorkeuren, gemoedstoestanden, en zo meer peilden. Sommige op de laptop en sommige op papier. Hoewel zijn handen nu voor hem vastgebonden waren, beperkte het hem toch behoorlijk in zijn bewegingsvrijheid, waardoor het invullen van de vragenlijsten een vermoeiend karwei was. Eén test bevatte zelfs meer dan vijfhonderd vragen, zodat Jules zich op het einde behoorlijk murw voelde. Aangezien er geen daglicht in de kamer binnenkwam, had Jules geen flauw idee hoeveel tijd er verstreken was. Af en toe kreeg hij een glas water. Naar het toilet werd hij begeleid door een norse politieman. En eenmaal kreeg hij een droge boterham met kaas er op. Hoewel Jules uitgehongerd was, kreeg hij toch geen hap door zijn keel.

Eindelijk, naar Jules gevoel was het zeker al avond, kwam de dokter terug met de resultaten.

Jules peilde zijn gezichtsuitdrukking om maar iets te kunnen aflezen over het vonnis, maar het gezicht van de dokter was een stoïcijns masker. De dokter nam plaats en kruiste zijn armen die hij op de tafel legde.

‘Jules, we komen er niet uit,’ stak de dokter van wal.

‘Hoe bedoel je, dokter?’ Jules’ hart dat eindelijk weer rustiger was, begon nu als een gek te kloppen.

‘Volgens de testen ben je redelijk oké.’

‘Redelijk?’

‘De marge is te dun. Je valt net onder de randgevallen, de grens van psychopathisch en niet.’

Jules bleef de dokter vragend aankijken, dus vervolgde de dokter: ‘Meerdere “normale” mensen vallen in deze grijze zone.’

‘Dus die dromen betekenden niets?’ Jules durfde het amper te geloven. De spanning in zijn binnenste nam iets af, maar nog niet volledig.

‘Nou …’ de dokter wreef over zijn kin. ‘We hebben er lang over moeten discussiëren, ikzelf en nog enkele andere dokters. We kwamen er niet uit, dus hebben we besloten je te laten gaan.’

Jules ogen werden groot. ‘Meen je dat?’

De dokter knikte, maar het leek niet van harte te gaan. Jules had het vermoeden dat de dokter het niet eens was met de beslissing, maar dat kon hem nu weinig schelen.

‘Dus ik ben vrij?’

‘We houden de komende maanden je dromen natuurlijk intensiever in de gaten.’

‘Dat begrijp ik.’

Het kon Jules niet meer verdommen dat ze zijn dromen extra in de gaten hielden. Hij was vrij! Hij was vrij!

Een politieman kwam binnen en opende met zichtbare tegenzin de handboeien van Jules. Jules stond moeizaam op, zijn spieren stram en stijf van het lange zitten en de spanning van de afgelopen uren. De dokter bleef zitten en keek Jules bedenkelijk na terwijl die naar de deur liep. Voor hij echter naar buiten stapte, draaide Jules zich om.

‘Dokter?’

‘Ja?’

‘Hoe verklaarden jij en je collega’s de bloederige dromen dan?’

‘We vermoeden dat het ongeval van je vrouw een zeker trauma heeft nagelaten. Misschien kun je daarvoor hulp zoeken, Jules.’

‘Bedankt, dokter. Je hebt een onschuldige man het leven gered.’

Jules stapte zijn vrijheid tegemoet.





De eerste dagen na zijn arrestatie voelde Jules zich mentaal verkracht. Hij had zich ziek gemeld op het werk. De confrontatie met zijn collega’s kon hij nog niet aan, zelfs al waren ze mogelijks nog niet op de hoogte. Het euforische gevoel dat hij het gered had, ebde al vrij snel weg. Het was alsof hij zichzelf niet meer was, zichzelf niet meer herkende. De overheid had een ander mens van hem gemaakt. Het beeld dat ze van hem hadden, dat van een mogelijke moordenaar, had iets in hem laten knappen. Jules had zichzelf altijd als een redelijk persoon beschouwt, niet te soft, maar zeker niet hardvochtig of wraaklustig. Hij kon goed relativeren en rationaliseren zonder zijn hoofd daarbij te verliezen.

Nu echter, wanneer hij zich spiegelde aan de mening van de overheid, leek dit allemaal niet te kloppen. En dat kwetste en frustreerde hem ontzettend. Wanneer had hij ooit iets verkeerd gedaan? Wanneer had hij ooit regels gebroken? Nooit! Dat was het juiste antwoord. Nooit! Toch zag de overheid hem als een persoon op de rand van het psychopathische! En dat alleen door enkele dromen waar bloed in voorkwam.





Jules liep op zijn dooie gemak naar de keuken toe, een tevreden glimlach om de lippen. Hij voelde zich die dag fantastisch, beter dan hij zich in tijden gevoeld had. De handschoenen die hij droeg jeukten een beetje, maar hij genoot ervan. Een zoveelste bewijs dat hij nog steeds leefde.

Voorzichtig opende hij een lade en dan nog een andere.

Waar zouden de messen liggen, vroeg hij zich af, waar o waar? Je zult zien, het zal de laatste lade zijn.

En inderdaad, daar trof hij een hele set messen aan, variërend van aardappelmesjes tot aan grote, gekartelde vleesmessen. Vrolijk fluitend bekeek hij ze aandachtig en maakte dan uiteindelijk zijn keuze. Een mes dat, volgens het scherpe lemmet, nog niet zo lang geleden geslepen werd. Hij knikte goedkeurend en liep met het mes de keuken uit.

In de hal maakte hij een vreugdesprongetje, blij als een klein kind.

Via de hal kwam hij in de woonkamer, waar een vrouw lag met plakband op de mond en haar handen en voeten vastgebonden met tape. Ze lag schuddend en bevend op een plastic zeil.

Ergens, diep in zijn binnenste, walgde Jules van wat hij van plan was en wilde hij het liefst rechtsomkeert maken. Maar een ander deel van hem, het deel dat gebroken was door de overheid, wilde wraak. Het wilde hen straffen voor hun voorbarige mening. Het wilde hen het bloed geven dat ze verdienden. Zijn eerste moord.

Jules stapte grijnzend dichter naar de vrouw toe. Ze keek hem aan met vochtige ogen waar de doodsangst in gebeiteld leek. Wederom aarzelde Jules, zijn gedachten waren een achtbaan vol emoties.





Nee, Jules, jij bent geen moordenaar.

Toch wel, volgens de overheid wel.

Stop nu je nog kan, Jules, je bent een goed persoon.

O, volgens wie dan?

Je vrouw Heleen.

Zij is er niet meer. Niemand anders is er nog die mij een goed persoon vindt.





Jules hand met het mes erin begon te trillen. Zijn goede kant wilde dolgraag de overhand krijgen. Hij knielde en boog zich over de vrouw heen. De woorden die ze uitstootte werden vervormd door het plakband, maar ze waren nog steeds duidelijk: nee, nee, nee! Het puntje van het mes raakte haar wang aan.





Een psychopaat, ik ben een psychopaat.

Nee, dat ben je niet.

Je valt net in de randgevallen, de grens van psychopathisch en niet.

Je bent een goed persoon.

We kwamen er niet uit, dus hebben we besloten je te laten gaan.

Die vrouw heeft je niets misdaan, Jules. Je bent vrij!

Nee, we houden de komende maanden je dromen intensiever in de gaten.





Jules stak toe.





De gastheer

Door Mel Hartman





Het niet onaardige gastlichaam dat Tony overgenomen had, maakte het feit dat hij vastzat in deze tijd iets draaglijker. Het gastlichaam was aanmerkelijk slanker en gespierder dan het zijne, wat hem weer ontelbare uren sport bespaarde. Het voelde gezond aan, al was het niet meer zo jong. Verder was het verstoken van penetrante lichaamsgeuren en rook het aangenaam naar zeep en eau de cologne.

Exact één dag kon hij in deze tijd doorbrengen. Daarna, wanneer het zijn geest niet lukte om terug te keren, zat hij vast. Dat waren de onontkoombare natuurwetten van het forenzen. Het was niet veel, een dag, maar voldoende om even de tijdgeest op te snuiven. Die dag was voorbij gegaan en toen hij niet vanzelf naar zijn tijd teruggevoerd werd, had hij zich gerealiseerd dat het ook niet zou gebeuren.

Nu had hij dus een gastlichaam moeten overnemen, tenzij hij wilde dat zijn geest zou rondzwerven tot hij uiteindelijk zou verdwijnen.

Tony behield zijn eigen geheugen en levenservaringen, maar daarbovenop kreeg hij ook nog deze van zijn gastheer, die blijkbaar Eric heette. Of geheten had, want de essentie van Eric was verloren gegaan bij de overname. Zijn levensbesef en identiteit waren vervlogen in het niets. Waarheen en of deze nog ergens bestond wist niemand. Ook niet de wetenschappers die het hele concept bedacht hadden.

Tony keek om zich heen en constateerde voor de zoveelste maal dat de tijdszone waarin hij terechtgekomen was niet bijster veel verschilde van degene waar hij vandaan kwam. Goed, het zag er allemaal wat vuiler en rommeliger uit en er was minder luchtverkeer, maar verder was 2010 geen slecht jaar. Hij grinnikte: geen slecht jaar, het was alsof hij het over wijn had. Hij zou hoe dan ook geen problemen hebben met de technologie, aangezien deze toch sterk verouderd was en een kind van drie (uit zijn tijd) er nog mee overweg zou kunnen.

De struiken en bloemen die hem op het pleintje omringden, stonden in volle bloei. Tony raakte de delicate bladeren van een klaproos aan. Hij besefte dat dit gedrag niet uit zijn eigen interesse voortkwam, maar uit die van zijn gastheer. Misschien was Eric een botanist geweest of misschien hield hij gewoon van bloemen.

Tony ging zitten op een smeedijzeren bankje waarvan de groene verf grotendeels afgebladderd was. Het koude metaal voelde hij door zijn dunne broek heen.

Het werd tijd dat hij zijn gastheer wat beter leerde kennen. Tenminste, als hij compleet voor hem door wilde gaan, wat wel moest, en als hij vanavond het huis van Eric wilde vinden.

Tony sloot zijn ogen. Voor iedere voorbijganger leek het alsof hij genoot van de warme zonnestralen die zijn gezicht beroerden of gewoon wat rust nam en het zachte vogelgezang tot zich door liet dringen. In werkelijkheid richtte hij zijn volle aandacht naar binnen, naar de kern van zijn gastheer. Hij overliep de neuronen, de geheugencellen, de vele kamertjes waarin duistere en donkere geheimen scholen. Hij opende lades met heel wat rotzooi en rommel en keek in stoffige hoekjes waar bewust vergeten, maar onbewust essentiële informatie tussen de spinnenwebben voor het oprapen lag.

Aha, Eric had een voorkeur voor bondageseks gehad, niet overheersend, maar toch aanwezig. Hij hield van overrijpe sinaasappelen. Stilzitten was een zeldzaamheid; hij was altijd wel ergens mee in de weer. Holde van het een naar het ander. Een rusteloze ziel met een drang naar perfectie. Dat vond Tony nou vervelend, want zelf was hij liever lui dan moe. Wat Tony meer beviel was dat Eric van tuinieren hield, tot het obsessieve. Gras mocht nooit langer groeien dan twee centimeter en onkruid werd met een agressief fanatisme uitgerukt. Eric had in een herenhuis gewoond met een kleine, maar aangename tuin waar enkele vijgenbomen stonden. Hij snoeide de takken in een perfecte symmetrie, kon urenlang zoeken naar onregelmatigheden die zijn geestesrust verstoorden en hield niet op tot hij tevreden was, al was de zon al lang ondergegaan.

Tony vroeg zich af of de obsessieve persoonlijkheid van Eric zich kon schikken in een relatie of huwelijk. En ja hoor, hij had een vriendin, maar deze leefde niet met hem samen. Het verbaasde Tony allerminst. Eric had gewerkt als wetenschappelijk onderzoeker, meer specifiek het in kaart brengen van de genen. Ook die informatie en kennis werd Tony nu eigen. Verder hield Eric van augurken, rauw vlees, zwemmen en Walt Disney. Hij verzamelde alles wat hij maar kon vinden over de vele figuurtjes van de Disney studio: boeken, kopjes, posters, poppetjes, tekenfilms. Het was een voortvloeisel uit zijn kinderjaren dat uitgegroeid was tot een obsessie, simpelweg omdat hij van de stijl hield.

Tony constateerde dat hij een bijzondere persoonlijkheid had overgenomen, vermoeiend en ingewikkeld, maar wel boeiend. De vele details van Erics leven vloeiden in het besef van Tony over, tot in het vreemdste detail. Erics kindertijd, voor zover hij het zich had herinnerd, tot aan de seconde waarin zijn bewustzijn plaats had moeten maken voor die van Tony.





Toen een fris briesje vluchtig Tony’s wang streelde, stond hij op. Hij wist voldoende om het leven te leiden van zijn gastheer en had er eigenlijk ook wel zin in. Met een zelfzekere tred liep hij richting zijn nieuwe woning die op amper vijf minuten lopen van het pleintje lag. Blijkbaar had Eric die noodlottige dag een ommetje willen maken, een frisse neus willen halen.

Terwijl hij de straat overstak, en even terugschrok van een voorbijrazende motor, drong het tot Tony door dat hij zijn wereld en tijdzone miste. Dat gemis zou echter langzaam vervagen. Er was niemand die hij achterliet, althans niemand van belang. Geen vrouw of kinderen die van hem hielden. Hij was nogal een eenzaat geweest, de reden waarom hij deze trip had ondernomen. Hoogstens zouden enkele vrienden hem missen. Vrienden die mettertijd, net zoals hij, in zijn lot zouden berusten. Aanvankelijk zouden ze nog over hem praten bij dinertjes of een glaasje bier. Ze zouden het jammer vinden dat hij er niet meer was, zich afvragen wat hij nu aan het doen was, hoe zijn leven eruitzag en wie hij als gastheer gekozen had. En dan zouden ze besluiten dat de keuze die hij genomen had weloverwogen was. Het forenzen kwam nu eenmaal met de nodige risico’s en iedereen die het toch waagde, werd overvloedig gewaarschuwd dat het wel eens fout kon gaan. De kans op mislukking was klein, slechts twee procent, maar niettemin aanwezig.

Tony’s werkgever zou hem evenmin missen. Integendeel, hij vermoedde dat zijn baas opgelucht zou zijn dat hij Tony nu niet meer hoefde te ontslaan met een fikse ontslagvergoeding. Jammer, liever had Tony de man enkele jaren langer getergd. Nu, er zat niets anders meer op. Hij zou nooit meer naar zijn tijd terug kunnen keren. Zijn lichaam, achtergebleven op het zachte bed in het bedrijf ‘Time-out’, zou langzaam wegkwijnen. De wetenschappers zouden het geestloze lijf een fatale injectie toedienen en daarna in de verbrandingsoven gooien.

Tony sloeg een hoek om; de weg die Eric vroeger altijd genomen had, leidde hem feilloos naar het herenhuis. Deze tijd rook bijzonder vreemd, merkte Tony voor de zoveelste maal op toen hij diep ademhaalde. Er waren ontelbare lagen van verschillende geuren aanwezig. Overheersend benzine, daaronder urine en zweet, vlaagjes parfum en prikkelende etensrestjes. De tijd waar hij vandaan kwam rook daarbij vergeleken steriel, bijna geurloos.

Een ouder dametje kwam hem tegemoet, fel voortgetrokken door een witgrijze terriër. Toen ze hem voorbijliepen, het hondje eerst, schrok Tony op door een plotse aanval van het beestje. Het ontblootte zijn tanden en kefte als een bezetene.

‘Excuseer me, mijnheer,’ zei het dametje met een krassende stem, alsof zij de hond had bevolen te blaffen. ‘Dat doet ’ie anders nooit.’

‘Het geeft niet.’ Tony forceerde een brede glimlach. Hij hoorde nu voor het eerst de stem van zijn gastheer. Een diep timbre dat aangenaam klonk.

Snel haastte het vrouwtje zich voort, het hondje nog steeds achteromkijkend en gemeen blaffend. Honden konden ruiken dat er iets niet klopte, ze voelden het aan als een mens uit twee identiteiten bestond.

Voor hij het besefte, stond Tony voor het herenhuis dat voortaan zijn thuis zou zijn. Karel Janssenslaan 5. Het zag er niet onaardig uit. De witte gevel sloeg hier en daar vuilgrijs uit en de houten ramen konden een likje verf gebruiken, maar verder was het een mooi statig huis dat langer zou meegaan dan de meeste nieuwbouwhuizen. Tony feliciteerde zichzelf opnieuw met de keuze van gastheer.

Hij voelde in zijn broekzak en vond de huissleutel die hij in het slot stak. De dubbele houten deur, prachtig bewerkt, opende knarsend. Meteen rook Tony dat de gastheer zijn huis goed schoonhield. In plaats van de typische, muffe geur van oud hout, rook hij de dennenlucht van schoonmaakmiddelen en hars. Tony stapte binnen in een ruime hal met hoog plafond met nog originele ornamenten. Eric was er altijd trots op geweest dat de ornamenten bewaard waren gebleven. Tony begreep dat niet: ze zagen er zo oud uit. De vloer had een zwart-wit dampatroon waar zijn schoenen vrolijk op klikten. Meteen liep Tony naar de spiegel die in het midden van de hal hing.

Zo, dacht hij toen hij zichzelf aandachtig bestudeerde, voortaan zal ik de wereld door groene ogen zien, in plaats van mijn donkerbruine. Niet slecht. Zijn nieuwe haar kwam nagenoeg overeen met zijn oude, kastanjebruin met hier en daar plukjes grijs en oorlang.

Hij bracht zijn hand naar zijn wang en streelde die. Zijn gastheer had een zachte huid, wat Tony deed vermoeden dat hij crème gebruikte. Daar kon Tony mee leven. Hij schatte de leeftijd van zijn gastheer op tweeënveertig.

Het moest een vermenigvuldiging van zeven zijn, anders was de overname niet gelukt. Negenenveertig leek hem net te oud, daarvoor had hij niet voldoende rimpeltjes rond de ogen en mondhoeken. Vijfendertig te jong, daarvoor waren zijn haren net iets te grijs. Het maakte ook niet zoveel uit, Tony had goed gegokt met die Eric en dat was het voornaamste, want na drie pogingen zou zijn geest niet sterk genoeg meer geweest zijn om binnen te dringen bij iemand anders.

Tony liep door naar de keuken die eigenlijk best klein was vergeleken met de rest van het huis. Een eenvoudig, wit aanrecht aan de ene muur, een koelkast en tafeltje met twee stoelen aan de andere kant. Ook hier was alles steriel en schoon. Geen kruimeltje of stofje viel te ontdekken. Op het tafeltje stond een schaal met felgele citroenen en stevige sinaasappels. Tony ging zitten en pelde een sinaasappel. Hij groef in het geheugen van zijn gastheer en ontdekte dat Eric nooit met zijn handen at, behalve sinaasappels. Zelfs boterhammen of gebraden kip at hij met mes en vork. Het sap droop langs Tony’s vingers, dat hij gretig oplikte. Partje na partje verdween in zijn mond. Eerst zoog hij erop en dan pas, nadat alle sap doorgeslikt was, kauwde hij.

Onwillekeurig dwaalden zijn gedachten af naar het lichaam dat hij achtergelaten had en ergens voelde hij zich er toch triest om. Geen spijt, dat niet. Alleen een soort van nostalgisch gevoel, het besef dat hij er schuldig aan was dat het lichaam nooit meer zou wandelen, dingen proeven, de liefde bedrijven of wat dan ook. Hij had het achtergelaten als een zak vuil. Misschien zouden studenten geneeskunde nog wat oefenen op zijn slappe lichaam, terwijl het hart nog klopte. Of de wetenschappers van ‘Time-out’ zouden de hersenen bestuderen: nagaan wat er nog functioneerde nadat de geest eruit verdwenen was. Hij vond het allemaal best, het was nu niet meer mogelijk om er nog iets aan te veranderen. Het voelde alleen aan alsof hij een lief puppietje had achtergelaten bij een asiel. Dat was het.

Tony schokschouderde en stond op. Hij rook aan zijn vingers en snoof de diepzoete sinaasappelgeur op. Heerlijk. Hij zou zijn handen in de eerstkomende uren niet wassen.

Tony besloot eerst de bovenverdieping te inspecteren. Hij wilde het voor de eerste maal voelen en ruiken.

Hij had net zijn voet op de eerste trede van de trap gezet en zijn hand op de gepolijste houten balustrade, toen er aangebeld werd. Snel zocht hij in zijn nieuwe hersenen naar een gemaakte afspraak en vond deze. Het was Erics vriendin.

Nog voor Tony de deur bereikt had, hoorde hij een sleutel in het slot. Natuurlijk, ze had een eigen sleutel, maar was zo respectvol telkens even aan te bellen alvorens de deur te openen.

Met een stralende glimlach en de geur van vers gebloeide rozen, stapte de vriendin binnen.

‘Yvonne, lieverd!’ groette Tony en omhelsde haar.

‘Dag schat.’ Ze beantwoordde zijn omhelzing en voegde er een kontkneep aan toe.

Tony had het reeds opgepikt uit Erics geheugen, maar in levende lijve zag Yvonne er nog adembenemender uit. Felrode grote krullen omlijsten een hartvormig open gezicht met pientere ogen en een schattig opwippend neusje. Haar kin was iets te klein voor haar gezicht, maar dat maakten de volle sensuele lippen meer dan goed. Een mager bovenlijf met dunne schouders werd onderbroken door brede heupen en lange volslanke benen. Tony hield van peervormige vrouwen, ze belichaamden de ultieme seksualiteit. Eric had er minder van gehouden, merkte hij op, en was vooral op haar uitbundige, sociale en gekke persoonlijkheid gevallen. De tegenpool van hoe hij geweest was.

Yvonne liep meteen door naar de woonkamer waar ze op een diepe, immens grote bank neerplofte. De woonkamer was koloniaal ingericht met olifantenmotieven, Afrikaanse maskers aan de muren en donkerbruin meubilair. Gezellig en warm. Tony nam naast Yvonne plaats.

‘Ik heb geen zin om te gaan lunchen,’ stak Yvonne van wal.

Tony zag de diepe frons op haar voorhoofd en de grimmige trek om haar mond. ‘Wat scheelt er?’ vroeg hij.

Yvonne zuchtte diep. ‘John. Ik kan hem wel wurgen!’ Ze zette haar woorden kracht bij door het gebaar te demonstreren. Haar handen trilden toen ze die weer in haar schoot vouwde.

‘Wat heeft hij nu weer gezegd?’ Tony begreep dat ze het over haar baas in de galerie had.

Troostend legde hij zijn hand op de hare en streelde die.

‘O, gewoon, hij was het niet eens met hoe ik de schilderijen ophing.’

‘Wie is de kunstenaar?’

‘William Sweetlove.’ Haar gezicht verzachtte bij het noemen van die naam. Tony wist dat ze gek was op zijn werken. ‘Hij doet ook mee aan “Kunst aan tafel”, je weet wel, met die restaurants en zo.’

‘Ehum.’

Haar rode krullen, glanzend door de binnenkomende zonnestralen, wipten op toen ze zich plots naar hem toedraaide.

‘Mijn baas doet geen eer aan William door de manier waarop hij de beelden en schilderijen wil exposeren. Hij maakt er een zootje van!’

‘Zoals altijd,’ realiseerde Tony.

‘Inderdaad.’ Yvonne’s kastanjebruine ogen verdonkerden nog meer. ‘In plaats dat hij daarvan dan naar mij luistert! Ik heb tenslotte een diploma van de kunstacademie. Maar nee, hoor, meneer-geld-is-voor-mij-het-allerbelangrijkste is daar te koppig voor.’

‘We kunnen iets bestellen aan huis,’ opperde Tony toen hij voelde dat zijn maag begon te protesteren.

Ze gaf hem een volle zoen op de mond. ‘Lief van je, maar…’ Ze bekeek hem nu aandachtiger. Haar ogen vernauwden en ze tuitte haar lippen. ‘Ben je naar de kapper geweest?’

Tony ging razendsnel de data van de afgelopen dagen na. ‘Nee, hoezo?’

Yvonne boog zich naar zijn gezicht toe en snoof diep. ‘Er is iets anders aan je.’

‘Mijn geur?’

‘Nee… ik weet niet. Het zal mijn verbeelding wel zijn.’

Tony glimlachte haperend. ‘Vast. Die heb je in overvloed.’

Ze gaf hem een speelse tik. ‘Lach niet om mijn intuïtie. Je weet dat ik dingen voel en zie die andere mensen ontgaan. Dat heb ik je al meermaals bewezen.’

Yvonne stond op, opgewekter dan daarvoor, en heupwiegde de kamer uit. ‘Kom je nog?’ Ze leek haar melancholie en ergernissen verbazingwekkend snel van zich afgeschud te hebben.

Terwijl ze naar het restaurantje liepen, dat om de hoek van zijn huis lag, vroeg Tony zich af of Yvonne gemerkt had dat Eric niet meer Eric was. En aan wat had ze het dan gezien? Eric zag er nog precies zo uit als anders en Tony had niets gezegd of gedaan dat afweek van Erics vroegere gedrag. Althans, dat vermoedde hij. Yvonne leek er verder niet meer bij stil te staan en kwebbelde er vrolijk op los. De woorden ontgingen Tony grotendeels, want hij bleef toch met het vervelende gevoel zitten dat er iets niet klopte.

’t Hooge Huys, de gezellige lunchroom, zat stampvol met lui die even tussen werkuren door hun eten naar binnen werkten. Er heerste een gezellige drukte vol van geanimeerde gesprekken en zakelijke besprekingen. Mannen in maatpakken en vrouwen in fijngesneden tailleurs aten zonder veel interesse de gerechten, in beslag genomen door wat hun baas of collega’s te zeggen hadden.

Tony vond het restaurant prachtig! Het gebouw vertoonde ook binnen de grandeur en adembenemende charme van het art-deco tijdperk. Inwendig moest Tony grinniken: het leek wel alsof hij nogmaals honderd jaar in de tijd geforensd was.

Ze namen plaats aan een houten tafeltje met dito stoelen die verrassend comfortabel zaten en namen de menukaart op. Tony vond het moeilijk te kiezen, het leek wel alsof hij heen en weer geslingerd werd tussen hetgeen Eric gekozen zou hebben en hetgeen hem het meest zou bevallen. Spaghetti met zalm of een tonijnsalade. Het leek hem het verstandigst de salade te kiezen, aangezien hij Yvonne’s achterdocht niet nog meer moest aanwakkeren.

Nadat ze de bestelling doorgegeven hadden – Yvonne nam eveneens een salade – boog Yvonne zich naar hem toe om boven het geroezemoes uit te komen.

‘Ik zag laatst die film ”The Time Machine”, de nieuwe versie,’ zei ze.

Tony hapte onhoorbaar naar adem. Het was toeval uiteraard, meer niet. Dus vermande hij zichzelf en zei: ‘O. En wat vond je ervan?’

‘Wel goed, denk ik. Minder leuk dan de oude, maar dat heb je meestal. Niet, dan?’

‘Het origineel is altijd beter, ja.’ Tony kende de oude en nieuwe versie. Beiden bestonden nog in zijn tijd.

‘Wat denk jij van tijdreizen?’ vroeg ze op neutrale toon. Tony peilde naar tekenen dat ze hem doorhad, dat ze wist wie hij was en waar hij vandaan kwam. Dat was absurd natuurlijk en volkomen onterecht. Ze had het gewoon over een film die ze gezien had, niet meer en niet minder.

‘Tijdreizen is op die manier niet mogelijk,’ zei hij en dan snel: ‘Denk ik tenminste.’

‘Hoezo? Waarom niet? Het lijkt mij dat we de technologie nog niet uitgevonden hebben, maar dat het er ooit wel eens van komt.’

De wijn werd gebracht en dat gaf Tony even uitstel. Hij schonk de wijn voor hen beiden in en nam een flinke slok. Enerzijds kon het geen kwaad wat hij zou vertellen, al was het de waarheid. Yvonne kon het zien als een theorie van hem, niet een werkelijk bestaande weergave.

Dus Tony zei: ‘De technologie uit de film klopt niet. Ik denk dat tijdreizen er compleet anders zal uitzien.’

Yvonne nipte van haar glas wijn en grijnsde. ‘Het lijkt wel of je het al helemaal hebt uitgedacht. Ik wist niet dat tijdreizen jou interesseerde.’

Tony probeerde zo nonchalant mogelijk te reageren en trok zijn schouders op. ‘Och, iedereen heeft er wel eens over nagedacht, toch? En tenslotte ben ik een wetenschapper.’

‘Was,’ corrigeerde Yvonne hem. ‘Je werkt niet meer voor het instituut.’

‘Dat verandert niets aan hoe ik me in mijn hart voel.’

‘Hm, daar heb je gelijk in.’ Ze keek hem peilend aan. ‘Hoe vordert het boek?’

Boek? Boek? Daar had Tony niets van teruggevonden in het geheugen van Eric. Dat kon maar één ding betekenen. Eric schreef helemaal geen boek en had Yvonne voorgelogen. Hij kon nu kiezen het spelletje mee te spelen of open kaart te spelen. Tony moest toegeven dat Yvonne hem intrigeerde, in die mate dat hij het liefst alles met haar zou delen. Hij vond het bijzonder moeilijk om te liegen tegen haar.

‘Het is vooral denkwerk. Ik heb nog niet bijster veel op papier gezet.’

‘Dat komt nog wel.’ Yvonne klopte zachtjes op zijn hand.

Om toch maar van onderwerp te veranderen, maakte hij een gigantische fout. ‘Hoe zie jij de tijd dan en forenzen?’

Yvonne knipperde met haar ogen. ‘Forenzen?’

‘Ik bedoel tijdreizen,’ hakkelde Tony. Hij voelde zich rood worden en veegde zijn klam geworden handen af aan het servet.

Het eten werd gebracht. Net op tijd, schoot het door Tony heen.

‘Hoe kwam je op het woord forenzen?’ vroeg Yvonne terwijl ze met haar vork in de sla prikte. Ze keek oogluikend naar hem op en hij hoorde de achterdocht in haar stem. Had ze een zesde zintuig of zo, vroeg hij zich af.

‘Ik heb het ergens in een boek gelezen,’ redde hij zich eruit.

‘Forenzen, hm. Vraag me af waarom ze het zo noemen.’

Een onbedwingbare neiging om haar te imponeren drong zich bij hem op. ‘Omdat volgens het boek tijdreizen anders zou verlopen dan met een machine.’ Ondanks zijn knorrende maag, vergat hij te eten.

‘Vertel!’ Yvonne keek hem verwachtingsvol aan. Die vrouw bruist van de energie, dacht Tony. Hoe had een saaie droogkloot als Eric ooit zo’n fantastische vrouw als Yvonne aan de haak kunnen slaan?

‘Wel, de tijd is geen lus of lijn,’ begon hij.

‘Je eet niet,’ onderbrak ze hem, ‘en het is nog wel je favoriete salade.’

Hij dwong zichzelf een hap te nemen en nog een, waarna hij het doorspoelde met een grote slok wijn.

‘Ga verder,’ drong ze met twinkelende ogen aan.

‘De tijd is een punt.’

‘Een punt,’ herhaalde Yvonne peinzend.

‘Ja.’

‘Dus heden, verleden en toekomst liggen op een en hetzelfde punt?’

‘Je hebt het begrepen.’

‘Dus op ditzelfde moment, hier in dit restaurant bijvoorbeeld, vindt ook het verleden plaats en de toekomst?’

‘Ja.’

‘Maar we zien het niet.’

‘Uiteraard niet,’ bevestigde Tony.

Yvonne legde met een luid geklingel haar vork neer op het bord. ‘Hé,’ riep ze net iets te hard uit, waardoor enkele andere gasten opkeken. ‘Zou dat verklaren waarom ik soms een déja-vu gevoel heb? Ja, hé?’

Ze was verdomd slim, constateerde Tony. ‘Ja, vast wel.’

‘Tenminste als die theorie het bij het goede eind heeft,’ vervolgde ze, starend in de verte.

Tony schokschouderde. ‘Dat zal de toekomst uitwijzen.’

‘Nu dus,’ grinnikte Yvonne en nam haar vork weer op, waarna ze een stukje tomaat in haar mond stak. Tony volgde haar voorbeeld. De saladedressing was niet slecht, maar de wijn smaakte nog beter. Hij werd een klein beetje tipsy.

Yvonne keek hem opnieuw aan. ‘En hoe, volgens de theorie,’ en hoorde Tony hier een lichte spot in doorklinken? ‘kunnen we dan reizen in de tijd als de tijd een stip is?’

‘Wel, het is aannemelijk te veronderstellen dat je lichaam niet op twee tijdstippen tegelijkertijd aanwezig kan zijn, wel?’

‘Ehum. Toch niet als verleden en heden zich op exact dezelfde plaats bevinden.’

Tony knikte. ‘Maar je kunt wel je lichaam achterlaten en je geest naar een parallelle tijdzone verhuizen.’

‘Oewee,’ stootte Yvonne uit. ‘Lijkt me riskant.’

‘Niet riskanter dan lichamelijk reizen in de tijd.’

‘Oké. Maar hoe doen ze dat dan? Je kunt lichaam en geest niet zomaar scheiden, toch?’

‘Nee,’ beaamde Tony. Het viel hem op dat Yvonne er nog aantrekkelijker uitzag dan voorheen. De wijn gaf haar zachtroze blosjes en ze leek op te lichten onder de kroonluchter vol kaarsen. Hij voelde zowaar al affectie voor haar! Of zouden het de spiegelende gevoelens van zijn gastheer zijn die hij op zichzelf projecteerde?

‘Het gaat als volgt,’ Tony zette grote ogen op. ‘Ik bedoel, het boek, de theorie legt het uit als volgt. Tijdens de slaap, meer specifiek de REMslaap of droomslaap, zijn je hersenen uitermate actief. Je onderbewustzijn vooral, terwijl het bewustzijn uitstaat.’

‘Ja, daar heb ik ook wel eens wat over gelezen,’ beaamde Yvonne.

‘Wel, in die toestand, de REMslaap dus, koppelt een apparaat je geest los van je lichaam en zendt je naar een tijd van jouw keuze.’

‘Hoe werkt dat apparaat?’

‘Het fijne weet ik er niet van. Ik bedoel, dat stond niet beschreven.’

‘Ah, ik zou er toch de ballen van begrepen hebben. Technologie is net zo begrijpelijk voor me als Chinees.’ Ze draaide een plukje haar rond haar vinger en deed dat op zo’n sensuele wijze dat Tony er warm van werd.

‘Maar het forenzen dan,’ ging Yvonne verder. ‘Waarom die omschrijving?’

‘O ja. Wel.’ Tony legde zijn bestek neer en kruiste zijn handen voor zich op tafel. De wijn had zijn honger weggenomen en hij wilde eerlijk gezegd die soezerige toestand behouden. ‘Dat is dus omdat enkel je geest verplaatst wordt naar een andere tijd, niet je lichaam. Stel nu dat je op een bankje zit in een station.’ Tony pauzeerde even en nam een slok wijn. Yvonne keek hem met interesse aan. Hij had haar onverdeelde aandacht en dat beviel hem wel. Hij voelde zich er in zekere zin machtig door.

‘Nou?’ popelde ze van ongeduld.

Tony grijnsde. ‘Je zit op dat bankje te lezen. In je ooghoek zie je mensen heen en weer gaan. Je ziet treinen aankomen en weer wegrijden. Je ziet dat dus allemaal in je ooghoek, hè, dus vaag.’

Yvonne knikte en schoof het half leeggegeten bord van haar af.

‘Al die mensen reizen van het ene punt naar het andere. Volgens de wetenschappers zouden enkel mediums deze forenzende personen kunnen waarnemen. Deze mediums zouden natuurlijk denken dat ze geesten zien en geen tijdreizigers. Geesten van overledenen die van het punt van leven overgaan naar het punt van de dood. Forenzen dus.’

‘Hm.’ Yvonne keek bedenkelijk. ‘Ze hadden het evengoed tijdreizen kunnen noemen.’

Tony schokschouderde. ‘Eigenlijk wel.’

‘Dus enkel mensen met speciale paranormale gaven, zoals mediums, zouden die tijdreizende geesten kunnen waarnemen?’

‘Dat is de theorie, ja.’

De serveerster kwam hun borden weghalen en vroeg of het gesmaakt had. Beiden beaamden dat het heerlijk was.

‘Laten we nog een karaf wijn bestellen,’ stelde Tony voor. Hier, op deze plaats met die knappe, intelligente vrouw, voelde hij zich goed. Dat gevoel wilde hij behouden, zo lang als het kon.

‘Ik moet weer aan het werk.’ Yvonne trok een beteuterd gezicht en de volgende seconde keek ze hem verleidelijk aan. ‘Wil je dat ik vanavond langskom?’

Hij keek haar diep in de ogen. ‘Ja, heel graag.’

Tony betaalde de rekening. Hand in hand liepen ze naar zijn huis toe, waar ze afscheid namen.

Voor Yvonne vertrok naar haar werk, stelde ze Tony een vraag die hem even van zijn stuk bracht. ‘En wat als de geest niet meer terug kan keren? Wat als die geest van die forenzende persoon hier vast komt te zitten?’

Een koude rilling trok door Tony’s ruggengraat heen. Hij staarde haar even verbluft aan, herstelde zich toen en zei zo standvastig mogelijk: ‘Dat…dat stond niet in het boek. Waarschijnlijk gebeurt dat dus nooit. Volgens de theorie dan.’

Yvonne zoende hem innig en liep toen met snelle passen weg. Hij keek haar na tot ze volledig verdwenen was en miste haar nu al. Het voelde aan alsof de zon, na een heerlijke dag volop schijnen, plots door een stapel wolken uit het zicht werd genomen. Tony zuchtte diep en liep het herenhuis binnen.

Even later zat hij in een chesterfield fauteuil met een glas cognac in zijn hand. Ja, hij zou gelukkig kunnen worden in het lichaam en leven van Eric, besloot hij. Daar had Yvonne natuurlijk veel mee te maken, zo niet alles. Wat een geluk bij een ongeluk dat de leeftijd van Eric net een vermenigvuldiging van het getal zeven was geweest. De wetenschappers van ‘Time-out’ die het hele forensische gebeuren hadden bedacht en uitgewerkt, hadden al snel ontdekt dat een verloren geest enkel in een lichaam terecht kon wanneer deze een dergelijke leeftijd had. Hun theorie was dat het lichaam en de geest zich vernieuwden om de zeven jaar: je stond meer open voor nieuwe ideeën, smaken en interesses. En dat was een cruciaal punt om de geest van een vreemde tot je door te laten dringen. Het was het enige dat Tony ervan begrepen had, de rest ging zijn bevattingsvermogen te boven.

Een tweede theorie van het stelletje bollebozen was dat, doordat enkel de geest zich in de tijd kon verplaatsen, er ook geen risico bestond dat de forenzende persoon gebeurtenissen in het verleden of de toekomst kon veranderen. Je had geen substantieel lichaam, noch de mogelijkheid om met anderen te communiceren. Zodoende konden er ook geen tijdsconflicten of veranderingen plaatsvinden.

Maar wat, dacht Tony, wanneer een forenzende persoon uit de toekomst in het verleden vastzat en dan noodgedwongen een lichaam moest overnemen? Die persoon kon dan toch wel met zijn kennis dingen veranderen in het verleden? Hadden de wetenschappers dit ook bedacht? Vast wel. En zoals met veel uitvindingen hadden ze het waarschijnlijk door de kleine foutmarge van twee procent afgedaan als onbestaand.

Was het al gebeurd in het verleden? Was de toekomst al meermaals veranderd? Zodanig subtiel dat de mensen in de toekomst het niet eens in de gaten hadden gehad?

Het deed Tony denken aan een volgende theorie die het instituut bedacht had. De wetenschappers vermoedden dat sommige genieën uit het verleden eigenlijk twee versmolten geesten waren. De geest van de persoon zelf en die van een gevangen tijdreiziger. Volgens hen verklaarde het renaissancemensen en grootdenkers, zoals bijvoorbeeld Da Vinci of Einstein. Een mens met twee intelligenties, twee fantasiewerelden en twee denkwijzen kon natuurlijk veel meer bereiken dan een enkel individu. Zou Einstein daarom gezegd hebben dat logica je brengt van A naar B, maar fantasie je overal kon brengen?

Voor Tony het zich realiseerde was zijn cognac op en had hij al een tweede ingeschonken. Of was het zijn derde? Hij kon zich niet herinneren dat hij vroeger zoveel dronk. Hoogstens een glaasje bier of wijn bij het avondeten. Nu had hij al meer dan de helft van een karaf wijn op en twee of drie cognacs. Eric zou vast een stevige drinker geweest zijn en dat betekende dat Erics persoonlijkheid zich inmiddels zodanig aan Tony’s had aangepast dat ze één werden.

Net zoals het mengen van twee kleuren tot ze één egale kleur werden. Het graven in Eric’s verleden bracht inderdaad aan het licht dat Eric door zijn drang naar perfectionisme en controle af en toe zijn geest rust had willen gunnen. De mallemolen in zijn hoofd, die continu op volle toeren draaide, had hem doen grijpen naar alcohol.

Tony zou dus op moeten letten niet in diezelfde neerwaartse spiraal terecht te komen.

De resterende uren voor Yvonne terug zou komen, bracht Tony door met het lezen van een boek dat hij willekeurig uit de boekenkast had gegrist. Toevallig een boek over tijdreizen: ‘Ring van Eeuwigheid’ van John Vermeulen.

Hij soesde net een beetje in toen hij schrok van de deur die openging. Meteen was hij klaarwakker. Snel ging hij even met zijn vingers door zijn haar, veegde het kwijl uit zijn mondhoek en streek zijn broek glad. Yvonne kwam even stralend binnen als die middag en plofte neer op zijn schoot.

‘Hallo, Tony,’ zei ze.

‘Hoi lieverd.’

Ze zoenden. En toen pas drong het tot hem door. Ze had hem Tony genoemd! Hij liet haar abrupt los en keek haar met grote ogen aan.

‘Wat zei je net?’

Ze glimlachte flauw. ‘Hallo, Tony.’

‘Wa… ik bedoel, hoe…’

Grinnikend gleed ze van zijn schoot af en ging voor hem staan met de handen parmantig op de heupen.

‘Er is iets dat je moet weten,’ begon ze glunderend.

Tony verroerde zich niet, kon haar alleen maar aankijken.

‘Vanmiddag was ik al in het park aanwezig voor ik bij je aanbelde. Ik heb je daar gezien.’

Tony begreep het nog steeds niet.

‘Ik was al een dikke tien minuten naar je aan het kijken. Ik heb alles zien gebeuren.’ Ze benadrukte het woord ‘alles’.

Hij trok zijn wenkbrauwen op als wilde hij zeggen: ja, en dan? Ze had hem dus zien zitten op het bankje en… ze bedoelde toch niet dat ze zijn overna… nee, dat kon toch niet?

Ze vervolgde geduldig: ‘Ik… nee, dat zeg ik verkeerd. Het gastlichaam dat ik gekozen had toen ik in deze tijd vast kwam te zitten, was een paranormaal medium.’

‘Je gast… medium?’

Ze knikte.

En toen drong het besef bij Tony door en hij grijnsde. ‘En uit welke tijd kom jij dan?’





Memoires van een uitvinder

Door Mel Hartman





Ik zit in de bibliotheek, nog maar net bekomen van een vreselijke ontdekking in een bizar boek. Een boek dat ik vroeger nog geen blik waardig gekeurd zou hebben. Mijn verhaal klinkt ongeloofwaardig, maar ik zweer u, met de hand op mijn hart, dat ieder woord de waarheid is en ik nergens overdreven heb of de feiten verdraaid. Het maakt me niet uit of ik bespot zal worden. Ik moet en zal mijn versie van de gebeurtenissen weergeven. Lees en trek zelf uw conclusies.





Ik had een tijdmachine uitgevonden. Ja, als ik voordien had geweten wat er zou gebeuren, dan had ik het vervloekte ding misschien wel gemaakt, maar nooit zelf getest. Ik kon het niet voorzien. Kan een uitvinder ooit volledig de gevolgen van een uitvinding overzien? Nee, kijk maar naar Einstein en zijn atoombom. Ik durf zelfs stellig te beweren dat niemand het had kunnen voorspellen. Maar, op het moment dat ik het vreselijke feit ontdekte, was het al te laat en onmogelijk terug te draaien.

De tijd waarin ik leefde, tweeduizendentwaalf, was een gespannen en gevaarlijke tijd. Extremisten dreigden continu om ons te bombarderen met atoombommen. Mensen vreesden voor een derde wereldoorlog of nog erger: de totale vernietiging van het menselijk ras en eigenlijk van al het leven op deze planeet. Anderen vonden die berichten overtrokken en weten het aan de media die alles opklopte tot gigantische proporties. Ik wist niet wat ik ervan moest denken en eerlijk gezegd liet het me koud. Als alles op deze planeet tot sterven gedoemd was, dan was dat nu eenmaal zo, al zou ik me er suf over piekeren. Bovendien beheerste mijn werk mijn leven en denken en volgde ik de nieuwsberichten zelden tot nooit. Ze konden niet bijdragen aan het realiseren van mijn uitvinding en waren dus onbelangrijk.

Qua uiterlijk was de tijdmachine vergelijkbaar met het apparaat uit ‘The time machine’ van H.G. Wells. Sterker nog, op die constructie had ik het ontwerp gebaseerd. Maar H.G. Wells had de gebeurtenis die ik meegemaakt heb in zijn wildste nachtmerries niet kunnen bedenken.

Het apparaat leek dus op een wagen zonder wielen, met twee zitplaatsen en een dashboard met schermpjes en knopjes. Ik had er nog een kofferruimte aan toegevoegd en het ding kon ook onzichtbaar gemaakt worden door een soort schild dat ik naar believen aan en uit kon zetten met een afstandsbediening.

Ik zal je niet vervelen met de technische details. Geloof me echter als ik je vertel, dat het me gelukt was en zelfs beter dan ik ooit had durven dromen. Het kostte me bloed, zweet en tranen om de machine te bouwen. Ik schat dat ik er een twintigtal jaar aan gewerkt heb. Het verbaast je waarschijnlijk niet wanneer ik zeg dat ik geeneens tijd had voor een duurzame relatie. Hier en daar een betaald hoertje of escort, dat was alles wat ik me kon permitteren. Een vaste partner zou het nooit gepikt hebben dat ik zelden tijd voor haar kon en vooral wilde vrijmaken. Daarbij wilde ik relationele problemen vermijden, zodat mijn aandacht enkel en alleen naar de uitvinding kon gaan. Dat was ook de reden waarom ik geen vrienden had, behalve John dan. Het was een keuze die ik weloverwogen en vastbesloten nam. Geen vrienden betekende meer tijd voor de uitvinding, geen nieuwsgierige vragen en geen onnozel gezeur over hun alledaagse problemen.

Het enige menselijke contact had ik dus met John Meyer, de baas van het instituut waar ik voor werkte. Maar dat enkel binnen de werkuren, nooit daarbuiten. Aangezien ik gemiddeld vijftien uur per etmaal werkte, bleef er in ieder geval niet veel vrije tijd over.

Als iemand me toen had omschreven, dan denk ik dat ze het volgende gezegd zouden hebben: een lange, slanke man met een normaal postuur, een kop die je zo weer vergeet, met bruine ogen, een doorsnee neus en mond en krullend donkerbruin haar. Meer hoef je niet te weten; mijn uiterlijk is verre van interessant.

Ik studeerde af als burgerlijk ingenieur met een passie voor uitvindingen en futuristische gadgets. Ik werkte mee aan het ontwerp van het Huis van de Toekomst en was de mede-uitvinder van de Protonkaart. Om maar enkele zaken op te noemen.

Niemand, behalve John, wist echter waar ik de meeste tijd instak. Toen ik in het begin het idee aan John voorlegde, lachte hij me aanvankelijk dubbel en dwars uit. Begrijpelijk natuurlijk en ik nam er dus geen aanstoot aan. Het had alleen tot gevolg dat ik aanvankelijk vooral in mijn eigen tijd de ideeën uitwerkte en aan de machine knutselde.

Naarmate de jaren voorbijgingen, zag John dat het concept toch niet zo gek bleek te zijn als hij dacht. Ik kreeg meer en meer vrijheid en tijd om eraan te werken, zonder medeweten van mijn collegae. Ten slotte werd het een fulltime opdracht in het grootste geheim. De ruimte werd afgesloten en kon enkel door mijzelf en John betreden worden. Uiteraard waren mijn collegae nieuwsgierig en de meesten ook behoorlijk jaloers. Het werd weinigen gegund om aan een eigen project te werken. Ik negeerde ze zoveel mogelijk, kwam enkel mijn laboratorium uit wanneer ik naar het toilet moest of naar huis toeging. En vaak bleef ik er overnachten om zo lang mogelijk te kunnen doorwerken.

Ik was geobsedeerd; dat is inderdaad het minste wat ze over mijn karakter konden zeggen. Geobsedeerd en asociaal. Ik zag dat nu niet meteen als negatieve punten. Omdat ik er alleen aan werkte, duurde het ook lang eer het project klaar was. Maar ik wist dat ik het in mijn leven zou vervolmaken, zo gedreven was ik wel.

Toen, op een dag in mei, ik geloof de tweeëntwintigste (data werden voor mij triviaal) was het zover. Ik liet John bij me komen. Hij hoorde al aan de telefoon dat het menens was, ik kon mijn stem niet onder controle houden en struikelde over mijn woorden. John stond ontzettend snel in mijn lab met grote vragende ogen.

‘Is het af?’ vroeg hij me, hijgend. Het zweet gutste van zijn voorhoofd, maar daar had hij al gauw last van door zijn excessief overgewicht.

‘Het is af,’ grijnsde ik.

Ik ben niet iemand die gauw lacht, niet eens glimlacht. De meeste mensen vinden dat ik stoïcijns en koel overkom.

‘Nou? Nou? Toon het ding dan!’

Hij had uiteraard al verschillende fasen van het project aanschouwd, maar de laatste maanden had ik hem gevraagd zijn nieuwsgierigheid te bedwingen. Ik wilde de grote afwerking met een spetterende finale aan hem tonen. Schoorvoetend had John ermee ingestemd en ik geloof dat hij ook nooit stiekem heeft gekeken. Op dat cruciale moment hing er een zwarte doek over de machine. Ik liep erheen en nam een uiteinde van het doek in mijn hand.

John likte nerveus zijn lippen, alsof ik een grote taart aan hem zou onthullen. Nog even plagend, wachtte ik af.

‘Ervin Brinkley, als je nou dat doek niet wegneemt, kom ik hem eigenhandig eraf trekken!’ dreigde John glimlachend.

‘Goed dan,’ zei ik. ‘Omdat je zo aandringt.’

Met een zwierig gebaar trok ik het doek weg en onthulde een prachtig staaltje techniek. Wel, eerlijk gezegd, zag het ding er niet uit en zouden de meesten het een afschuwelijk gedrocht vinden. Maar ik zag het met andere ogen: de mogelijkheden, de gesofisticeerde techniek en het werk dat ik erin gestoken had. Het was mijn kindje, minnares en beste vriend in één.

John gaapte het ding aan en dat is niet overdreven. Zijn mond viel letterlijk open en verder stond hij doodstil, ter plaatse verankerd. Hij vergat zelfs te ademen en nam na een poosje een diepe teug lucht die er fluitend weer uitkwam.

‘Fascinerend,’ bracht hij uiteindelijk uit. ‘Fascinerend.’

Ik voelde me zo trots als een pauw.

Nu pas rukte John zijn blik los van de tijdmachine en keek me aan. ‘Maar werkt het ook?’

‘Dat zal nog moeten blijken,’ gaf ik eerlijk toe. ‘Normaal gezien wel. Dat veronderstel ik toch.’

‘Ga je het zelf uittesten? Of neem je een of ander dier, een chimpansee of zo?’

Hij ging dichter bij de machine staan, legde een hand op het koud aanvoelende metaal en gleed er liefkozend met zijn vingers overheen.

‘Een chimpansee kan de tijd niet ingeven om terug te keren, dus dan staan we weer even ver. Ik zal het zelf moeten uittesten, John, anders weten we nooit of het effectief werkt.’

John zuchtte diep. ‘Ja, je zult wel gelijk hebben.’

Hij bukte zich om de onderkant van het apparaat te bekijken, wat door zijn dikke buik en slechte rug niet zo gemakkelijk ging. Het ging dan ook gepaard met het nodig gekreun en gepiep.

‘Ik ben van plan om slechts achtentachtig jaar in de toekomst vooruit te gaan,’ zei ik.

‘Tweeduizend en honderd dus. Waarom niet naar het verleden?’ Puffend kwam John weer overeind en liep om het toestel heen.

‘Omdat ik liever vast kom te zitten in de toekomst dan in het verleden.’

John schokschouderde. ‘Ik kan het wel begrijpen en bovendien is het jouw keuze.’

Ik knikte, maar hij zag het niet omdat hij de metertjes en schermpjes in het ding gefascineerd aan het bekijken was.

‘Ga er maar inzitten,’ bood ik aan.

Even leek het of hij twijfelde, alsof hij bang was dat hij de toekomst ingeschoten zou worden door er alleen maar in plaats te nemen. Toen opende hij het portier en ging zitten. Ik liet het zwarte doek vallen en nam naast hem plaats.

‘Het ziet er nog redelijk eenvoudig uit,’ zei hij met iets van teleurstelling in zijn stem.

‘De belangrijke techniek zit natuurlijk goed weggestopt. Wat je hier ziet is enkel een display voor het ingeven van de tijd en het activeren van het schild.’

‘Wat als het verkeerd loopt?’

‘Ik heb er een beveiliging ingestopt. Als het jaartal waarin ik terechtkom een onmiddellijke dreiging inhoudt, dan hoef ik maar op een knop te drukken en ik word meteen teruggebracht naar de datum waar ik het laatst was.’

John knikte, maar was blijkbaar nog niet overtuigd van de veiligheid.

‘Waarom ga je niet mee?’ vroeg ik. ‘Er is plaats voor twee, zoals je ziet.’

Nogal heftig schudde hij zijn hoofd. ‘Nee, niets voor mij om als proefkonijn te dienen. En ik heb hier teveel waar ik van houd.’

‘Wat als de algemene paniek gelijk krijgt en er toch meerdere atoombommen gegooid worden op Europa? Dan ben je beter af bij mij in de toekomst.’

John keek me met een schuin lachje aan. ‘Alleen als je minstens enkele honderden jaren vooruit springt. In tweeduizend en honderd zou er nog steeds radioactief gevaar bestaan.’

‘Nou, dan gaan we toch naar tweeduizend driehonderd.’

Het leek me plots toch fijner als ik gezelschap meenam. Ik kon goed tegen eenzaamheid, dat had ik al duidelijk gemaakt. Maar John vond ik een fijn mens en de enige vriend die ik nog verdroeg. Een toekomst waar je niemand meer kent, vond ik plots een onaangename gedachte.

‘Misschien leef ik nog in tweeduizend en honderd,’ zei John op een sarcastisch toontje. ‘Dan kun je me opzoeken.’

Ik keek naar zijn corpulente lijf en grijnsde. ‘Ik dacht het niet. Je bent nu al niet meer één van de jongste en gezondste.’

John grinnikte, een aangenaam grommend geluid. ‘Daar kun je weleens gelijk in hebben. Wanneer vertrek je?’

‘Nu meteen?’

Ik was nog maar goed en wel uitgesproken of John stond al naast de machine. Ik had nooit vermoed dat een onsportief type als hij zo snel kon zijn.

‘Bang om meegezogen te worden?’ vroeg ik met mijn hoofd uit de deuropening aan zijn kant.

‘Ga nu maar.’

‘Oké, baas.’

‘Breng een souvenir mee.’

‘Doe ik,’ antwoordde ik en ik meende het ook.

Ik was toch niet van plan om me aan de nog ongeschreven regels te houden. Niets meebrengen omdat je dan de kans had om de tijd te verstoren en het verleden of de toekomst te veranderen. Ik hield me daar niet mee bezig.

En toen was het zover. Nu begonnen mijn handen toch lichtjes te trillen en ik voelde mijn hartslag toenemen in snelheid. Ik was niet alleen zenuwachtig voor het onbekende avontuur, maar nog meer voor het feit of het wel zou lukken.

Ik gaf de datum in en activeerde meteen ook het schild. Ik wilde geen onnodige paniek veroorzaken bij aankomst. De machine was zo ontworpen dat als dezelfde plaats als waar ik nu stond toevallig bebouwd zou zijn of geen open ruimte was, de machine zelf een vrije plaats in de buurt zocht om te landen.

John stond op veilige afstand van het toestel alles gade te slaan. Hij kneep zijn lippen gespannen samen en hield zijn hand op zijn borst alsof hij bang was voor een hartinfarct. Ik keek hem aan, knikte en duwde op de activeringsknop. De machine begon lichtjes te trillen. Toen ik John voor een laatste maal aankeek, zag ik de verbazing op zijn gezicht. Waarschijnlijk was het toestel voor zijn idee al verdwenen. Ik was echter nog steeds aanwezig, alleen stond het schild aan dat de machine aan het zicht ontrok. Toen hoorde ik een scherp, zoemend geluid en het volgende moment werd ik achterover gedrukt in mijn stoel met een kracht die me de adem benam. Ik verloor het bewustzijn.

Ik weet niet hoelang ik onder zeil was, want mijn horloge deed het niet toen ik wakker werd. Gelukkig had ik nergens pijn. Hoogstens voelde ik me gedesoriënteerd en wazig, maar dat verdween al gauw door de shock van wat ik zag rondom me. Of beter gezegd: wat er niet te zien was. Geen gebouwen, geen leven, geen beschaving. Niet eens een beetje natuur. Enkel een dorre vlakte, zover het oog kon zien. Paniek overviel me zodanig dat ik niet eens de machine uit durfde om de grond aan te raken met mijn schoenen. Een muffe lucht met af en toe een zure vlaag drong door de spleten de machine binnen, een onnatuurlijke geur die ik niet echt kon plaatsen. Gedurende een poosje keek ik verbluft rond, in de hoop opeens een mens of enig teken van leven te zien. Wat me vooral angst aanjoeg was het geluidloze aspect, een akelige stilte die toch een dreigende sfeer uitademde. Ik zou durven zweren dat in mijn eigen tijd een dergelijke stilte nergens ter wereld gevonden kon worden.

Het kan best zijn dat ik daar uren zat of misschien maar een tiental minuten, dat zou ik niet met zekerheid kunnen zeggen. Tijd wordt wel erg relatief wanneer de wereld om je heen niet meer bestaat zoals je die gekend hebt. De tijdsaanduiding op het dashboard klopte: ik was in het jaar aangekomen dat ik ingegeven had. Een vluchtige controle van de instrumenten gaf aan dat alles naar behoren functioneerde.

Ik vroeg me af wat er gebeurd was en kon alleen bedenken dat er misschien toch een derde wereldoorlog was uitgebroken en atoombommen Europa of misschien wel de hele wereld vernietigd hadden. Op ontdekking uitgaan durfde ik niet. Niet alleen kon ik me geen voorstelling maken van het leven dat misschien nog bestond in deze toestand, bovendien kon de lucht nog steeds dodelijk zijn. Op dat moment sloeg de paniek volledig toe. Ik moest daar zou gauw mogelijk weg en terug naar mijn eigen tijd, zodat ik John en trouwens iedereen kon waarschuwen. Het kon natuurlijk zijn dat de wereld recentelijk was vernietigd, maar doordat er werkelijk niets in de omgeving te zien was, zelfs geen ruïnes, vermoedde ik dat het al lang geleden gebeurd was.

Ik drukte de knop in die me naar het tijdspunt zou brengen waarin het laatst verbleef. Tot mijn schrik zag ik dat de klok razendsnel vooruittikte in tijd in plaats van achteruit. Ik kreeg de kans niet er iets aan te doen, want opnieuw verloor ik het bewustzijn. Dat was iets dat ik niet voorzien had en een wel erg vervelend bijeffect van het tijdreizen. Vermoedelijk kon de geest of het lichaam de druk niet aan, al kon ik niet bepalen waaraan het nou precies lag.

Alsof ik helemaal niet even een trip naar de toekomst had gemaakt, stond ik weer op precies dezelfde plaats als waar ik vertrokken was. Althans, dat dacht ik toen. Ik haalde diep en opgelucht adem, want het betekende dat ik toch in het verleden was beland en niet nog verder in de toekomst, zoals de vooruitgeschoven cijfers op de klok aangegeven hadden. Eigenaardig vond ik het wel natuurlijk, maar ik dacht al gauw dat mijn brein misschien toeren met me uitgehaald had door de bizarre omgeving waarin ik terecht gekomen was.

De minieme verschillen vielen me niet meteen op, waarschijnlijk omdat de verwachting de geest zijn eigen beelden voorschotelt. Ik zette het schild uit en de aandrijving, waardoor de omgeving plots erg stil werd. De dashboardklok gaf aan dat het tweeëntwintig mei, tweeduizend en twaalf was. Zover zo goed.

Opgelucht dat ik ‘thuis’ was, stapte ik uit, nog steeds natrillend van de afgelopen spanning. Teleurgesteld zag ik dat John er niet meer stond, dus misschien waren er toch enkele minuten verstreken en was de tijd niet exact dezelfde als toen ik vertrok. Het kon een kleine anomalie zijn in het tijdreizen, misschien hoorde het zo. Je verstand probeert altijd eerst een rationele verklaring te vinden of wijt het liever aan onbeduidende factoren dan dat het het grote geheel overziet.

Mijn lab zag er ongeveer hetzelfde uit, maar nu vielen me de kleine veranderingen op. Het grote computerscherm dat aan de muur was bevestigd, vertoonde geen formules die met de tijdmachine te maken hadden, maar diagrammen die ik niet meteen kon plaatsen. Het bureau was hetzelfde meubelstuk, maar er lagen papieren door elkaar en stapels dossiers die ik niet achtergelaten had. Ik was nogal ordelijk en hield mijn lab zo strak mogelijk, daar mijn hoofd al chaotisch genoeg was. Er stonden ook enkele planten die ik niet herkende en verder lag er een jas over een stoelleuning die beslist niet van mij was. Zelfs de geur in het lab was anders. Er hing een vaag eau-de-cologneluchtje dat niet van mij kon zijn, aangezien ik nooit geurtjes gebruik.

Zo snel had John mijn lab toch niet aan een ander gegeven? Dat kon ik me moeilijk voorstellen. Al met al was ik misschien slechts enkele minuten weg voor zijn beleving en bovendien wist hij dat ik zou terugkeren. Tenzij… ik toch veel langer weg was geweest. Ik stapte naar de machine en keek nog eens op de display. Nee, de datum was dezelfde als de dag dat ik vertrok. Een andere mogelijkheid was dat de display toch niet naar behoren functioneerde. Dat zou tevens verklaren waarom de cijfers in zulk snel tempo vooruit waren geschoven in plaats van achteruit.

Ik bukte me verder in de machine om het schild opnieuw te activeren. Ik vertrouwde het niet genoeg om het ding onbedekt achter te laten, al kon ik de deur op slot draaien. Het zwarte doek dat ik nog niet zo lang geleden had weggehaald om de machine aan John te onthullen, vond ik nergens. Misschien had John hem meegenomen.

Het liep echter anders. Ik stootte per ongeluk op de activeringsknop, waardoor de machine begon te trillen. Verschrikt kon ik me nog net op tijd terugtrekken en toen was hij weg. Verbluft staarde ik naar de lege plaats waar zo-even nog de tijdmachine had gestaan. Daarna werd ik kwaad op mezelf. Kwaad is nogal een understatement, ik werd razend. Ik vloekte en tierde naar de lege ruimte, alsof ik daarmee de machine terug kon brengen uit die barre toekomst waar het daarvoor verbleven had. Hoe kon ik zo stom en onhandig geweest zijn! Na al die jaren, al die opofferingen! Eén miezerig tripje had ik gemaakt!

Mijn frustraties moeten tot buiten het lab te horen zijn geweest, want de deur werd opengegooid. John kwam binnen en keek me met grote ogen aan.

‘John! Ik ben terug.’ Ik keek niet al te vrolijk, dat kan ik je verzekeren. Misschien keek John daarom wel alsof hij het liefst zou wegrennen of wenste dat hij een wapen in zijn handen had.

‘John,’ herhaalde ik. ‘Ik ben terug.’ Misschien had hij me niet begrepen, dacht ik.

Het viel me nu pas op dat hij andere kleren aanhad, maar hij had nogal getranspireerd en zich misschien daarom omgekleed.

‘Wie bent u?’ John keek me vorsend aan.

Even was ik van slag. Wat bedoelde hij daar nu mee? Vluchtig bekeek ik mezelf, alsof ik verwachtte dat mijn huid er plots schubbig zou uitzien, of dat mijn lijf gehavend de tijdreis doorgekomen was en mijn ledematen op een verkeerde plaats zaten. Het kon natuurlijk allemaal, want ik wist op dat vlak even weinig van de gevolgen van tijdreizen als ieder ander. Theorie is theorie, de praktijk blijkt vaak genoeg compleet anders te zijn. Maar dat was het niet; voor zover ik kon zien, zag ik er nog precies hetzelfde uit.

‘John, waar heb je het over? Ik ben het, Ervin.’

‘Ervin?’

‘Ja, natuurlijk. Ervin Brinkley, wetenschapper in dit instituut en ook je vriend, mag ik hopen.’

‘Ervin Brinkley.’

Het klonk nog steeds alsof hij de naam proefde op zijn tong en hem niet herkende.

‘De tijdmachine,’ voegde ik eraan toe. ‘Weet je wel, het jaar tweeduizend en honderd.’

John zette een stap naar achter, zijn blik stond nu niet alleen verbaasd, maar werd ook doortrokken met een vlaag van angst. Ik begreep hier werkelijk niets van.

‘John? Je bent toch niet bang voor me?’ vroeg ik met mijn handen op mijn borst.

‘Geen stap,’ zei John grimmig. ‘Of ik stuur de beveiligingsmensen op je af.’

‘Beveiliging? Maar John, dit is mijn laboratorium. Ik…’ Het gebeurt niet vaak dat ik met mijn mond vol tanden sta, maar dit moment was er een van.

John blikte door de deuropening, mogelijk op zoek naar anderen die hem konden steunen.

Ik liet mijn handen zakken en haalde diep adem. ‘Oké, rustig,’ zei ik. ‘Welk jaartal is dit?’

Even leek het of hij me het antwoord schuldig zou blijven, maar toen zei hij: ‘tweeduizend en twaalf natuurlijk.’

‘Dag en tijd?’

‘Tweeëntwintig mei.’ Snel blikte hij op zijn horloge. ‘Eén uur.’

Ik ontspande, een klein beetje maar. ‘Goed, dat klopt dus. Herinner je je niet dat ik ongeveer tien minuten geleden een trip maakte met een tijdmachine waar we twintig jaar aan gewerkt hebben?’

‘Je bent gek,’ zei John alleen maar. ‘Tijdmachines zijn onmogelijk. Die bestaan alleen in boeken en films.’

De frustratie kwam weer opborrelen. Ik realiseerde me dat ik hier weinig antwoorden zou vinden op de vragen over de toestand waarin ik verzeild was geraakt.

‘Ik ga nu de beveiliging roepen,’ dreigde John.

‘Laat maar,’ wapperde ik met mijn handen. ‘Ik ga al.’

Ik beende langs hem heen de ruimte uit. Hij sprong geschrokken opzij, alsof ik hem zou aanvallen. Ik negeerde het, al moet ik toegeven dat het me ergens wel stak. De enige vriend die ik ooit had, herkende me niet meer en dat zat me dieper dan ik vermoed zou hebben. De hal was leeg. Slechts in de ontvangstruimte was er nog een receptioniste aanwezig. Ik herkende haar uiteraard, net als ik John herkend had. Maar ik verspilde geen woorden aan haar, want haar blik maakte me al duidelijk dat ik een vreemde voor haar was. Vermoedelijk begreep ze niet hoe ik langs de receptie geglipt was zonder dat ze het gezien had. Voor ze de beveiliging kon bellen, opende ik de glazen deuren en stapte naar buiten.

De verwarring werd alleen maar groter toen ik buiten stond. De mensen waar ik mee samenwerkte zagen er precies zo uit als toen ik ze achterliet. Mijn lab vertoonde weliswaar enkele verschillen, maar nu ook weer niet zo drastisch schokkend. En ook de omgeving buiten leek onaangetast volgens mijn herinneringen. Oké, ik was, wat betreft mijn omgeving, nu niet meteen de meest oplettende persoon, maar toch. Misschien stond die ene kerselaar er niet, dat kon. Verder zag alles er hetzelfde uit: de wagens, de gebouwen rondom de parkeerplaats, de lantaarnpalen, de lucht had nog steeds slechts één zon voor zover ik kon zien. Kortom, ik was gewoon thuis in de tijd die mijn eigen tijd was.

Wat was er dan verkeerd gegaan?

Had ik mogelijk iets veranderd in de toekomst waardoor het heden onherstelbaar aangetast werd? Dat zou me sterk verbazen. Ten eerste was ik er, voor mijn gevoel, slechts maximaal een half uurtje aanwezig geweest. Ten tweede was ik niet uitgestapt, had ik niets aangeraakt, achtergelaten of meegenomen.

Nee, er moest een andere verklaring zijn.

Maar wat dan?

Ik liep het parkeerterrein op, op zoek naar mijn wagen. De plaats die daar normaal gesproken voor gereserveerd was, was echter leeg. In plaats van mijn naam, geschilderd op de grond, stond er nu een voor mij onbekende naam. Nee, dat was niet helemaal correct, ik herkende de naam wel. Het was een van mijn vroegere collega’s. Een onderdeurtje en een slijmerd die geen greintje verstand had van wetenschap en nooit verder zou groeien dan een assistentschap. Het feit dat hij nu zijn eigen parkeerplaats had, bovendien zelfs die van mij, betekende dat hij het toch verder geschopt had. Dat was een serieuze verandering, maar nog niet alarmerend.

Met een schok realiseerde ik me dat in deze tijd de atoombomaanvallen nog niet hadden plaatsgevonden. Maar hoelang zou het nog duren? Een uur? Een dag, maand, een jaar? Naar huis gaan zag ik nu niet zitten zonder wagen, dus besloot ik me terug te trekken in de bibliotheek van het instituut, een plaats waar ze me met rust zouden laten en ik eens goed kon nadenken. De feiten even op een rijtje zetten zodat het een en ander duidelijk zou worden, hoopte ik. Ik was verdorie een wetenschapper! Als ik het niet kon uitdokteren, dan kon niemand dat.

De bibliotheek was in een apart gebouw gehuisvest dat op amper vijf minuten lopen van het instituut lag. Ik liep erheen, intussen in tegenstelling tot anders, mijn ogen goed open houdend. Ik begon zelfs te speculeren over andere dimensies waarin de wereld sterk leek op die van mij, mogelijk zelfs met dezelfde mensen. Ongeveer dan toch, want ik werd niet herkend.

Tijdens mijn wandeltochtje naar de bibliotheek twijfelde ik zelfs aan mijn verstand. Misschien had het tijdreizen mijn hersenen aangetast, neuronen gescheurd en verbindingen beschadigd waardoor ik nu dingen zag of meende te zien die er niet waren. Misschien sliep ik nog, was ik nog bewusteloos en was dit alles een droom. Misschien was het tijdreizen een droom geweest en had het helemaal niet plaatsgevonden, maar was ik een of andere getikte gek in een krankzinnigeninstituut! Of er zat een computervirus in het systeem van de tijdmachine waardoor hij grillen vertoonde.

Misschien was ik wel dood!? Allerlei theorieën en verklaringen flitsten door mijn hoofd, de een nog gruwelijker en meer onvoorstelbaar dan de ander.

De waarheid, die ik zo dadelijk zou ontdekken, was echter zelfs zo absurd dat mijn fantasie ervoor ontoereikend bleek te zijn. Er was slechts één verklaring van degene die ik bedacht had, die hier mogelijk bij aansloot: een computervirus in het tijdsysteem van de machine!

De bibliotheek was een prachtig, oud gebouw. Dit in tegenstelling tot het nieuw geplaatste glas en beton van het instituut. De twee meter hoge houten deuren leidden me naar de ruime, ronde hal waar meerdere deuren op uitkwamen. Ik nam die naar de bibliotheek en genoot meteen van de rust die er heerste. Hier zou ik op mijn gemak kunnen nadenken en overwegen wat ik vervolgens zou doen. Niemand lette op me toen ik naar een kast liep waar ik wist dat de geschiedenisboeken stonden. Als de geschiedenis die daarin beschreven stond, hetzelfde zou zijn als die ik kende, zou de verklaring bij mezelf gezocht moeten worden, vreesde ik.

Ik nam een boek uit een rek met als titel: ‘Geschiedenis van 1900 tot 2000.’

Uren bladerde ik het boek nauwgezet door, maar ik kon geen enkele discrepantie vinden. De geschiedenis was onveranderd gebleven. Er lagen enkele kranten op tafel waar ik er een van pakte. Het was de krant van gisteren. Ook hier bleek alles bij het oude gebleven te zijn. Er heerste nog altijd de dreiging van een wereldoorlog met atoombommen.

Geërgerd plaatste ik mijn ellebogen op de tafel en leunde met mijn hoofd op mijn handen. Ik wist werkelijk niet meer hoe het nu verder moest.

Ik schrok op toen een jongeman voor me aan de tafel plaatsnam. Hij had meerdere boeken bij zich en toen ik de titels vluchtig las, kwamen ze me allemaal vreemd voor.

Bovennatuurlijke verschijnselen, De Bermudadriehoek, Geesten oproepen, en meer van dat. De jongen nam het bovenste boek van de stapel, klapte het open en begon te lezen.

Toen viel mijn blik op de titel van het boek dat nu bloot kwam te liggen en meteen stokte mijn adem. Ik weet niet precies waardoor, maar mijn nekharen kwamen overeind en iets in mijn onderbewustzijn zette me ertoe aan het boek op te nemen.

‘Mag ik even,’ fluisterde ik de jongen toe, met mijn hand op het boek.

Hij keek naar me op. ‘Ga je gang.’

Voorzichtig, alsof ik bang was dat het boek me zou ontglippen of plots zou ophouden te bestaan, schoof ik het naar me toe.

‘Dat is nou de enige theorie die ik nog enigszins geloofwaardig vind,’ zei de jongen plots. ‘Mijn thesis handelt over onverklaarbare fenomenen. Ik probeer ze te analyseren en er een uitleg bij te vinden. Maar ik denk dat ik deze theorie,’ hij wees het boek aan, ‘eruit laat en klasseer onder hoogstwaarschijnlijke fenomenen.’

‘Werkelijk?’

Hij knikte heftig. ‘Lees het maar en je zult me gelijk geven.’ En richtte zijn aandacht toen weer op de Bermudadriehoek.

De titel was: ‘Heeft de maatschappij zoals we die nu kennen al eens eerder bestaan?’

De ondertiteling luidde: ‘Een verklaring voor helderzienden en toekomstvoorspellers.’

Het zag eruit als een relatief nieuw boek en dat werd bevestigd door de publicatiedatum: 2009.

Ik kreeg hartkloppingen en klamme handen omdat ergens een stemmetje me toefluisterde dat ik de verklaring in handen had. Ik begon te lezen en ging zo op in het boek dat de omgeving verstomde en verdween.





En daarmee zijn we aanbeland bij het heden en is mijn verhaal afgelopen. Samengevat gaat het boek over het volgende: de maatschappijen, de landen, culturen, alles dat deel uitmaakt van deze wereld heeft al eens eerder bestaan. De afgelopen miljoenen jaren van evolutie hebben al eens eerder plaatsgevonden. Sterker nog: waarschijnlijk exact hetzelfde.

Al begrijp ik niet waarom ikzelf in deze toekomst afwezig ben en niet in het instituut werk. John is er, de receptioniste is dezelfde persoon, waarom ik dan niet? Zou het te maken hebben met het feit dat ik niet gestorven ben met de rest van de mensheid en de dans ontsprongen ben door het tijdreizen? Kan een mens niet tweemaal in één tijdversie van de wereld aanwezig zijn? Het lijkt me de enige waarschijnlijke verklaring.

Hoe dan ook, een allesvernietigende wereldoorlog en een keten atoombommen maakte een eind aan de eerste (of gewoon zoveelste of vorige) tijdlijn en de wereld, waarna alles opnieuw begon van voor af aan. Volgens de schrijver verklaart het ook de gave van helderzienden en toekomstvoorspellers. Hun visies zijn niets meer dan herinneringen aan de vorige wereld, vervat in het DNA van de menselijke soort. Zij hebben slechts een beter geheugen dan andere mensen, maar zijn absoluut niet paranormaal begaafd.

Een van de hoofdstukken sluit de schrijver af met het volgende: ‘Als mijn theorie waarheid blijkt te zijn, wat momenteel moeilijk te bewijzen valt, dan zal er opnieuw een wereldoorlog uitbreken en wordt de bestaande wereld weer vernietigd op de datum van drieëntwintig mei tweeduizend en twaalf.’

Morgen dus en dit keer heb ik geen tijdmachine.

Al zit ik in een muisstille bibliotheek, ik schreeuw het uit.





Freak: een Manon Maxim verhaal

Door Mel Hartman





1.





‘Je moet je concentreren, Manon.’

Jabar bleef er rustig onder en dat vooral deed mijn bloed koken. Ik wilde dat hij tegen me zou schreeuwen, me harder zou aansporen. Ik balde mijn vuisten. ‘Maar dat doe ik, Jabar!’

Diedie, de inwonende huishoudster die ik als mijn moeder beschouwde, kwam zoals altijd sussend tussenbeide. ‘Misschien moet ze even rusten, ze is al een poosje bezig, Jabar.’

Met een ruk keek ik Diedie aan. ‘Nee! Ik kan het! Ik weet dat ik het kan! Het is me toch al eerder gelukt!’

Jabar zoog lucht naar binnen. ‘Goed. Sluit je ogen.’

Ik deed wat hij me vroeg.

‘Zie het meubelstuk voor je. Het gladde oppervlak, misschien enkele krassen door ouderdom, de verroeste scharnieren en het slotje waar de sleutel in past. Het is belangrijk om de details levendig voor te stellen. Zie je het?’

Ik knikte.

‘Zie ook de poten onder de kast, de bruine kleur van de houtsoort die gebruikt werd. Voel de stevigheid, de structuur van het hout, hoe het zou aanvoelen als je eroverheen strijkt.’

Opnieuw knikte ik en concentreerde me beter. Mijn hoofd bonkte en ik voelde mijn lijf trillen van de inspanning.

Toen hoorde ik Diedie een zacht kreetje slaken. ‘Ga door, Manon, ga door.’

Ga door? Met wat? Langzaam opende ik mijn ogen en toen zag ik het. De onderkant van mijn lichaam, tot aan mijn middel, was vervormd in poten en lades. Terwijl ik ernaar staarde en mijn opwinding voelde groeien, strekte de verandering zich verder door naar mijn borst, hals en hoofd waar twee kastdeuren tevoorschijn kwamen. Alleen de geur, het parfum dat ik deze morgen opgedaan had, verraadde dat ik geen antieke kast was. Ik probeerde mijn mond te openen om mijn schoolpleinkreet te slaken, maar het lukte niet. O nee, kasten hebben geen monden, bedacht ik, voordat de paniek toesloeg.

‘Rustig, ik zie dat je je opwindt, Manon,’ zei Jabar op snelle toon.

Kalmeren? Kalmeren! Ik was een kast!

Ik voelde Diedies hand op mijn arm die nog steeds onvervormd was. ‘Het is oké, er kan je niets gebeuren. Al kun je niet praten, je kunt toch nog ademhalen en zien?’

Ik wilde antwoorden, maar dat lukte natuurlijk niet!

‘Er kan je werkelijk niets gebeuren.’ Jabar deed zijn best om zijn stem zo rustig mogelijk te laten klinken, alsof hij een kind moest geruststellen. Dat had ik heus wel door! En ik was, verdorie, geen kind meer! Ik had sterk de behoefte om eens diep te zuchten, maar ook dat lukte natuurlijk niet. Wacht maar! Ik zou ze eens wat laten zien!

‘Je bent er bijna, Manon, ga door,’ spoorde Jabar me opnieuw aan. ‘Nu de details nog. Verfijn het beeld.’

Ik haalde het slotje, de scharnieren en de schroefjes, die een kast mogelijk kon bevatten, voor mijn geest.

‘Goed gedaan, Manon, maar je moet nog leren om het realistischer te maken. Nu lijkt het teveel op een tekening van een kind of op een kast uit een tekenfilm.’

Verdorie, en ik was nog wel zo trots op mezelf geweest. Was het weer niet goed!

Het omgekeerde proces, het weer in mezelf vervormen, ging sneller. Mijn wangen gloeiden terwijl ik riep: ‘Het was toch een kast! Een kast is een kast!’

‘Ja, Manon, het was zeker een kast,’ zei Jabar, irriterend kalm.

‘Het was een prachtige kast,’ voegde Diedie er aan toe. ‘Ik zou hem zo gekocht hebben.’

Verslagen liet ik mijn handen zakken en zuchtte. ‘Maar niet realistisch genoeg.’ Kou verspreidde zich door mijn lijf.

‘Dat meer realistische komt nog wel,’ suste Diedie. ‘Alle begin is moeilijk. Niet alleen voor vervormers, maar ook voor heksen. Mijn eerste pogingen in magie verliepen ook niet zonder problemen. Eens wilde ik een beschermschild rond mijn poppenhuis aanbrengen omdat mijn broer er telkens mijn poppetjes uitnam, maar het mislukte en ik liet het huisje per ongeluk smelten.’

Diedie wierp Jabar een veelbetekenende blik toe, waarop hij zei: ‘En ook voor elfen is het in het begin niet eenvoudig. Ja, ook mijn gave moest zich ontwikkelen. Ik weet nog goed dat ik wind opriep en het in de plaats daarvan begon te hagelen. Beginnersfoutjes zijn normaal.’

Ik begreep dat ze me probeerden te troosten, hoewel ik vermoedde dat de verhalen sterk overdreven waren.

‘Maar genoeg voor vandaag. Je moet ook nog trainen.’ Jabar knikte in de richting van de oefenruimte waar hij me in de verschillende gevechtstechnieken onderwees.

‘Ik ben moe, Jabar, en ik heb het koud,’ protesteerde ik en klappertandde overdreven.

‘Je zult ermee moeten leren omgaan dat je het na het vervormen telkens koud krijgt, Manon. Dat komt omdat je lichaam veel energie heeft verbruikt,’ verklaarde Jabar voor de zoveelste maal.

Ik pruilde. ‘Maar kunnen we niet morgen trainen? Al-sje-blieft? We hebben al geoefend met de stokken, je hebt me les gegeven in omgaan met vamps en nu het vervormen. En dat allemaal na schooltijd. Dat is toch genoeg voor één dag? Ik heb trouwens nog huiswerk te doen en ik ben echt, echt moe.’

Diedie sprong me bij. ‘Ze is nog geen vijftien, Jabar, ze heeft nog tijd genoeg om te trainen.’

Bingo! Als ik iemand kon verwurmen, was het Diedie wel. Ik wist dat ze me in bescherming zou nemen, want dat deed ze altijd als Jabar weer eens te ver ging.

Jabar schudde zijn hoofd. ‘Goed dan, maar als je later ooit mijn taak wilt overnemen, dan moet je je realiseren dat een goede training een kwestie van leven of dood kan zijn.’

Ik rolde met mijn ogen. Het was niets voor Jabar om zo’n dramatische uitspraak te doen. Maar voor ik me omdraaide om de zolder te verlaten, meende ik een bezorgde blik in zijn ogen te zien, waardoor ik me schuldig voelde. Echter, terwijl ik de trap afliep, verdween het schuldgevoel en kwam er boosheid voor in de plaats. Ik had er toch niet om gevraagd om zijn taak over te nemen? Misschien wilde ik wel zangeres worden! Of actrice, zoals Sharon, mijn beste vriendin.

Ik gooide de deur van mijn slaapkamer met een harde knal dicht en liet me op bed vallen. Ik begroef mijn gezicht in een van de vele pluchen beren en huilde. Het was niet eerlijk dat ik zo hard moest trainen. Veel liever wilde ik met mijn vriendinnen uitgaan, jongens ontmoeten, shoppen en… Nou, gewoon niets doen en rondhangen.

Waarom was mijn leven zo verdomd ingewikkeld? Was het niet genoeg dat ik een vervormer was? Een vervormer die ook nog eens als baby door haar ouders in de steek gelaten was. Ze hadden me als vuil gedumpt op de stoep van Jabars huis! Ik was een nietsnut, troep, en niemand hield van me. Niet echt! Niet om mijzelf.

En school dan! Een leraar die continu op mijn nek zat en me oneerlijk behandelde, een meisje uit mijn klas dat gemeen over me roddelde en ik had nog steeds geen vriendje, in tegenstelling tot Sharon die wel iedere week een nieuw vriendje had. Mijn neus was bovendien te groot, mijn haar was stom en ik had nog steeds geen borsten.

Na een halfuur huilen voelde ik me uitgeput. Ik klikte de televisie aan en zapte doelloos van het ene programma naar het andere tot er zacht op mijn deur werd geklopt.

‘Ja?’

‘Ik heb warme melk met honing voor je,’ zei Diedie.

‘Kom maar binnen,’ zei ik, al hoefde ik niet zo nodig gezelschap en voelde ik me liever in mijn eentje rot.

Het stond op Diedie’s gezicht geschreven dat ze mijn rode ogen zag, maar ze zei er gelukkig niets over. Ze ging op de rand van het bed zitten en overhandigde me het kopje. ‘Heb je het al weer wat warmer?’ vroeg ze.

Ik knikte en nam een slok van de melk.

‘Weet je,’ zei ze. ‘Als je veertien jaar oud bent, dan lijkt alles veel erger dan het is.’

Ik trok mijn schouders op.

‘Jabar meent het goed met je, Manon. Hij houdt ontzettend veel van je, net als ik.’

‘Nee! Hij ziet me enkel als een werknemer, als degene die hem later, wanneer hij het niet meer aankan, van zijn taak zal verlossen. En ik weet niet eens zeker of ik die verantwoordelijkheid wel op me wil nemen.’ Ik keek Diedie fel aan. ‘Nee, ik weet het wel zeker. Hij zal iemand anders moeten zoeken, iemand anders trainen. Ik denk dat ik kunstenares wil worden. Ik wil een atelier dat stinkt naar olieverf en zo’n witte schort die continu vol vlekken zit.’ Zo, dat was eruit.

Diedie beet op haar onderlip. ‘Als dat je wens is, dan zullen we die respecteren. We hebben je nooit verplicht om later hetzelfde als Jabar te doen, Manon. Dat was je eigen keuze, weet je nog? Jabar en ik hebben het er langdurig met je over gehad en jij wilde het per se doen; je vond het wel spannend klinken.’

Maar ik was nog niet klaar. Een klein stemmetje in mijn binnenste wilde me laten ophouden, maar ik wilde hen nog meer pijn doen. ‘En ik wil geen anderssoort meer zijn! Het is stom en abnormaal! Vanaf nu ben ik een mens en wil ik zo behandeld worden!’

Diedie’s ogen werden waterig. Ze slikte. ‘Onthoud dat Jabar je als zijn eigen dochter beschouwt, net als ik dat doe. We hebben misschien geen doorsneegezin doordat we ieder een andere anderssoort zijn en ik niet de vrouw ben van Jabar en jij niet ons biologische kind, maar ik denk dat er weinig gezinnen zijn die zo liefdevol en respectvol met elkaar omgaan. Anders zijn betekent niet slechter, lieverd.’

Nou, dat vond ik niet! Ik zette, na een laatste slok, het kopje op mijn nachtkast. De warme melk had me een beter gevoel gegeven, waardoor ik me afvroeg of Diedie bij het verwarmen magie gebruikt had. Maar dat zou ze nooit zomaar doen. Net als Jabar, en de meeste anderssoorten, gebruikte ze haar gave enkel in uiterste nood.

‘En nog iets!’ riep ik uit. ‘Waarom hebben we een gave als we die niet eens in het openbaar mogen gebruiken! Het is alsof iemand met een prachtige stem niet eens mag zingen!’ Met een ruk keek ik terug naar het televisiescherm. ‘Ik haat het om een anderssoort te zijn! Ik wil een normaal mens zijn en niet zo’n freak!’

Diedie zoog geschokt haar wangen in. ‘Schatje, wij zijn geen freaks! Zeg dat alsjeblieft nooit meer. Zoals ik zei: anders zijn is niet meer of minder, alleen maar anders. Een peer is anders dan een appel, maar daarom niet minder lekker of een mindere fruitsoort.’

‘Nou, ik wil niet anders zijn!’ Ik sprak het woord opzettelijk met walging in mijn stem uit.

Diedie keek me verdrietig aan en dat brak mijn hart. ‘Nu ja,’ mompelde ik. ‘Ik bedoel, ik heb niets tegen heksen, vamps en andere anderssoorten. Ik wil er alleen niet zelf een zijn.’

‘Dat komt nog wel. Ooit zul je trots zijn op het feit dat je genetisch anders dan de mensensoort in elkaar zit.’

Diedie klopte op het dekbed. ‘Schuif op. Er begint zo een komedie. Kijken we samen?’

Ik schoof aarzelend opzij. ‘Ja, oké dan.’





2.





De volgende morgen voelde ik me heel wat beter en dat kwam vooral doordat de zon volop mijn kamer binnenscheen. Bovendien stonden er vandaag nagenoeg enkel leuke lessen op het schoolprogramma: sport, tekenles en expressie. Het uurtje wiskunde probeerde ik naar de achtergrond te verdrijven. Ik trok een jeans en een truitje met V-hals aan en liep opgewekt naar de keuken, waar ik Diedie aantrof.‘Een gebakken eitje?’ vroeg ze. Haar gezicht straalde bij het zien van mijn brede glimlach. ‘Zo, voel je je beter?’

‘Ja.’ Ik nam plaats aan de keukentafel. Een glas vers geperst sap werd voor me neergezet. ‘Is Jabar al op?’

‘Ja.’ Diedie brak een ei in de pan. ‘Hij is boven op zolder de e-mails aan het checken.’

Ik nipte van het vruchtensap. ‘Hopelijk zijn er geen problemen op komst.’

Diedie zuchtte en strooide peper op de omelet. ‘Er gaat geen week voorbij of er is wel een anderssoort die zijn gave misbruikt en Jabar blijft niet eeuwig jong.’ Verschrikt draaide ze zich naar me om. ‘Ik bedoel niet dat jij…’

‘Het geeft niet, Diedie. Misschien is het werk dat hij doet zo slecht nog niet. Het is inderdaad afwisselend en spannend en ik zal nooit een saai leven leiden.’

Diedie stak een sneetje brood in de toaster. ‘Ja, maar je weet –’

Ik onderbrak haar. ‘Ik mag het zelf kiezen, dat weet ik. Vanavond zal ik met Jabar trainen en mijn best doen, beloofd.’

Ik zag ertegenop, maar hield dat voor mezelf. Soms voelde mijn toekomstige leven aan als een donkere wolk die zich continu boven mijn hoofd bevond en elk moment in een stortregen kon losbarsten. Het eindeloze trainen en leren, het domineerde mijn dagen te veel. Misschien wilde ik het werk, het opsporen van anderssoorten die hun gave misbruikten, enkel doen uit dankbaarheid omdat Jabar en Diedie me liefdevol in hun huis hadden opgenomen. Maar anderzijds was het inderdaad zo dat het mijn leven geen moment saai zou maken. En het viel me nu pas op dat Jabar een dagje ouder werd en dat hij vaker dan vroeger vermoeid was.

Het eitje en de toast werden op tafel geplaatst. Met veel smaak at ik het op en ondertussen ruimde Diedie de vaat op.

‘Brengt Jabar of jij me naar school?’ vroeg ik, nadat ik het laatste stukje toast verorberd had.

Ik wipte op toen ik de stem van Jabar achter me hoorde. ‘Ik zal het doen. Ik moet toch naar Oostende.’ Hij zette zijn lege kopje op het aanrecht. ‘Ben je klaar?’

‘Ja, even mijn tas pakken.’

Ik holde naar mijn slaapkamer en daarna naar de garage waar de Porsche van Jabar stond, maar hij had de wagen al buiten gezet. Terwijl ik op de wagen afliep, zag ik de peinzende frons op zijn voorhoofd en zijn hangende schouders. Als elf verouderde hij veel langzamer dan een mens. Hij was honderdveertig jaar, wat in mensenjaren ongeveer zesenveertig was. Dat was op zich niet oud, maar wel voor het werk dat hij deed. Werk waarbij het fysieke aspect, snelheid en kracht, vaak nodig was en hij veel jongere anderssoorten moest overmeesteren.

Ik nam plaats op de passagiersstoel en zette de radio aan.

‘Nu niet, Manon, ik heb hoofdpijn.’ Jabar zette de radio uit.

‘Ik zal voortaan harder trainen, Jabar, je zult het zien. Ik zal je snel kunnen vervangen.’

Hij keek me aan. ‘Je bent een lieve meid, Manon, maar ik wil je niet langer verplichten tot iets waar jij eigenlijk niets mee te maken hebt.’

Plots voelde ik me kwaad worden. ‘Ik ben toch je dochter!’

Jabar reed naar het hek dat automatisch opende. ‘Zo bedoelde ik het niet, Manon. Natuurlijk ben je mijn dochter, maar je bent het niet aan mijn voorouders verplicht.’

‘Als ik je dochter ben, dan zijn het ook mijn voorouders!’ Ik wendde abrupt mijn hoofd af en keek door het zijraam.

Jabar zuchtte. ‘Ja, dat is zo. Wat ik wil zeggen is dat ik je ook een normaal leven gun.’

‘Nou,’ ik kruiste mijn armen voor mijn borst, ‘dat zit er al niet meer in, want ik ben al anders.’

We reden de autosnelweg op.

De woede in mijn borst zwol op. ‘En waarom ben je eigenlijk nooit getrouwd? Waarom heb je geen elfenkind dat de familietaak kan voorzetten? Zoals het tot nu toe altijd is gebeurd!’

Ik keek hem woedend aan omdat het antwoord uitbleef. Hoewel hij strak voor zich uit bleef kijken, zag ik een verbeten trek om zijn mond verschijnen. ‘Dat vertel ik je ooit wel eens, maar niet nu.’

Jabar zweeg verder, tot we in Oostende aankwamen. ‘Ik vertrek vandaag naar Spanje en ik weet niet voor hoelang.’

‘Wat is er aan de hand?’

‘Een elf die het plaatselijk op zijn groentetuin laat regenen. Het begint op te vallen.’

‘Dat is niet zo’n gevaarlijke opdracht, toch?’ Ik voelde me plots, omdat ik zo tegen hem uitgevaren was, niet lekker worden. Net nu hij eigenlijk zijn volle aandacht voor de volgende missie nodig had.

‘Ja, ik verwacht niet teveel moeilijkheden.’

We reden het centrum van Oostende binnen. ‘Sorry als ik soms zo onmogelijk ben, Jabar.’

Hij grijnslachte, iets wat hij zelden deed. ‘Puberale hormonen en een temperamentvol karakter. Een gevaarlijke combinatie.’

Ik stompte speels met mijn vuist tegen zijn bovenarm. ‘Wees voorzichtig, hé.’ Iedere keer wanneer hij voor een missie verdween, was ik bang dat hij niet meer zou terugkeren en ik voor de tweede maal in mijn leven in de steek gelaten zou worden.

‘Op een dag zeg ik dat tegen jou.’

Ik knikte, want ik wist dat hij het meende. Hij en Diedie hielden echt van me.

Hij zette me af voor de schoolpoort en ik zag Sharon die me al op stond te wachten. Snel gaf ik een zoen aan Jabar en stapte uit.





3.





‘Je bent laat, girlfriend,’ zei Sharon. ‘Zo missen we nog onze favoriete les.’

Sharon, letterlijk een engel, zag er als altijd piekfijn uit. Ze had hoge, knalroze laarzen aan onder een kort, roze rokje met daarop een witte coltrui. Haar melkwitte haren vielen sierlijk op haar schouders en haar nagels had ze weer eens een ander kleurtje gegeven. Lui als ik kon zijn, was ik soms jaloers op haar gave. Als engel had ze namelijk de kracht van telekinese en net als bij alle anderssoorten had deze zich tijdens haar puberteit ontwikkeld.

‘Rustig aan, strebertje. Jufrouw Dekkers vindt het niet erg wanneer je vijf minuten te laat bent. Ze zegt toch altijd dat tijd maar een zoveelste uitvinding van de mens is?’

Sharons laarzen maakten bij iedere stap een hard staccatogeluid. Ik kon haar amper bijbenen.

‘Dekkers zou best een anderssoort kunnen zijn,’ meende Sharon. Ze maakte er een spelletje van om te raden wie mens was en wie anderssoort. Aangezien anderssoorten er, op enkele kleine details na, net zo uitzagen als mensen, was dat niet altijd eenvoudig. Je kon ook niet op de man af vragen of ze een anderssoort waren, zonder het risico jezelf compleet belachelijk te maken.

‘Kan, maar dat zul je nooit zeker weten,’ zei ik, terwijl ik de glazen deur opende die op de grote hal van de school uitkwam.

‘Dat is zo vervelend,’ pruilde Sharon. ‘We zouden elkaar moeten kunnen herkennen.’

‘Waarom? Dan krijg je van die discriminerende toestanden, zoals toen de joden een Davidsster moesten dragen.’

De hal was leeg, alle leerlingen waren al in de klaslokalen aanwezig.

‘Omdat ik voor mijn twintigste met iedere soort naar bed wil gaan.’ Ze gniffelde en voegde eraan toe: ‘Van beide geslachten.’

‘Sharon!’ riep ik uit en mijn stem weerkaatste luid tegen de witte muren.

Ze keek me geïrriteerd aan. ‘Doe niet zo Victoriaans, missie. Seks is onze joie de vivre, onze reden tot bestaan.’ Ze opende de deur van het klaslokaal. ‘Seks is natuurlijk en goed.’

Jufrouw Dekkers, haar rode haar zoals altijd vlammend als pas aangestoken vuur, keek Sharon smalend aan. ‘Is dat zo, Sharon?’

De leerlingen giechelden of hielden geschokt hun hand voor hun mond.

Sharon keek de juf uitdagend aan. ‘Ja, toch, juf? Zonder seks geen voortplanting.’ Ik voelde me in Sharons plaats rood worden. Ze schaamde zich werkelijk nergens voor!

‘Laten we het daar maar een andere keer over hebben. Gaan jullie maar zitten.’

Ik zag dat de stoelen in een cirkel geplaatst stonden. Het gebeurde wel vaker tijdens de les Expressie dat de lesbanken aan de kant geschoven werden. Jufrouw Dekkers, die ik enorm bewonderde, vond ik een bijzondere persoonlijkheid.

‘Goed, nu we er allemaal zijn, kunnen we beginnen.’ Jufrouw Dekkers liep met snelle passen naar haar bureau waar een cd-speler stond. Ze zette het aan en een New Agedeuntje vulde de ruimte. Met haar ogen gesloten en haar armen hoog boven haar geheven, zei ze: ‘Hoe zou het voelen om een boom te zijn?’ Ze deed één oog open en zette een paar stappen in onze richting. Ondertussen bewoog ze haar armen heen en weer, alsof ze door de wind beroerd werden. ‘Zouden de takken de wind voelen? Zouden ze het als een strelen ervaren of kreunen ze het uit omdat ze er niet van houden?’

Ik keek rond en zag dat iedereen aandachtig luisterde.

Toen liet de juf haar armen zakken en gebaarde dat we op moesten staan. ‘Iedereen in het midden van de cirkel.’

We deden onmiddellijk wat ze ons opdroeg. Een beetje opgelaten keken we elkaar aan.

Jufrouw Dekkers’ lichtblauwe ogen glinsterden van opwinding tijdens het geven van haar opdracht: ‘De komende vijftien minuten zijn jullie allemaal een boom. Het maakt niet uit wat voor boom: een treurwilg, een berk, een palmboom. Maar, en dat is een grote maar, houd er rekening mee dat iedere soort boom ook zijn eigen kenmerken heeft. Wees die boom, gedraag je als die boom. Bijvoorbeeld: de takken van een berk zullen niet zo buigzaam zijn als die van een treurwilg. Je moet je dus volledig inleven, tot in de kleinste details, hoe die boom is. Vooruit.’ Ze glimlachte ondeugend. ‘Sluit jullie ogen en begin. Laat het mens-zijn los. Je hebt geen armen meer, je hebt geen benen meer. Je bent een boom in zijn volle, prachtige glorie.’

Het New Agemuziekje op de achtergrond werd vermengd met de geluiden van wind en vogels. Het maakte het in een boom inleven een stuk eenvoudiger. Ik plaatste mijn voeten tegen elkaar en beeldde me in dat ik me niet kon bewegen. Ik zag hoe mijn voetzolen uitschietende wortels kregen die zich diep in de grond boorden. Mijn hoofd was de kruin van een kersenboom, mijn haren de fijne bloemen. Een zacht windje streek langs mijn takken en rukten de witroze knopjes los, zodat ze als kleine tollen op de grond neerdwarrelden.

En toen hoorde ik gegil.

Ik opende mijn ogen.

Alle leerlingen keken me verschrikt aan, alsof ik plots veranderd was in een groen snotmonster. Jufrouw Dekkers zette grote ogen op, maar leek minder verbaasd dan de anderen. Sharon fluisterde me toe: ‘Manon, je bent een boom.’

Ik wilde antwoorden: Ja, natuurlijk, dat is toch de bedoeling? Maar ik kreeg de woorden er niet uit, alsof ik geen mond meer had! Ik kon recht voor me kijken en ook opzij, maar verder kon ik me niet bewegen! Wat was er met me aan de hand?!

‘Manon, je bent in een boom vervormd! Echt vervormd!’ Sharon benadrukte het laatste woord.

O nee! O nee! Was ik vervormd? O, Jezus! Wat nu? Wat nu?

Iedereen had het gezien. Al die leerlingen hadden me zien vervormen! Jabar zou razend zijn en hoe ik het ook probeerde, het lukte me niet om weer in mezelf te vervormen. Waarom niet? Waarom lukte het me niet? Maar zou Jabar ook niet een beetje trots op me zijn? Het was me in no time gelukt in een boom te vervormen, sneller dan ooit tevoren. Ja, ik voelde me, ondanks de hachelijke situatie, best een beetje trots.

Tot ik Chantals stem hoorde. ‘Hoe… hoe kan dit nu?’

‘Is ze werkelijk een boom geworden?’ Liesbeths stem klonk zo schril als een piepende deur.

Vooral door de blikken die mijn vrienden me toewierpen voelde ik hoe de paniek zich volledig van me meester maakte en mijn eerdere trots smolt als ijs in een sauna. Ik had het gevoel dat ik niet kon ademen, dat mijn organen het een voor een zouden opgeven en mijn maag – had ik nog een maag? – om zijn as zou draaien. Zou ik nu voor eeuwig als boom door het leven moeten gaan? Waarom helpt niemand me!

Jufrouw Dekkers nam Sharon bij de hand en troonde haar mee. ‘Iedereen hier blijven!’ Ze had nooit eerder zo streng geklonken. Ik zag niet waar ze Sharon mee naartoe nam. Ze verdwenen uit mijn gezichtsveld; de dichtslaande deur verraadde dat ze de hal in waren gelopen. Sommige leerlingen weken achteruit alsof ik hen zou besmetten. Ze staarden me met grote, angstige ogen aan en bij enkelen zag ik walging.

‘Jeetje, Manon, wat ben jij een freak!’ Het was Charlotte, de trut die al weken gemene leugens over me verspreidde.

Kijk naar jezelf, geblondeerde bimbo! Maar het stak me wel wat ze zei, vooral het F-woord.

‘Ik zei jullie toch dat zij en haar hele familie abnormaal zijn!’ ging Charlotte verder, ondertussen iedereen hautain aankijkend. ‘Kijk maar naar die spleetoogvader van haar en die roodharige moeder met die eeuwige bloemetjesleggings. Het zijn allemaal freaks!’

Dat zijn ze niet! Dat zijn ze niet! Jeetje, wat was het frustrerend om aangevallen te worden zonder jezelf te kunnen verdedigen! Ik wilde schreeuwen en huilen tegelijkertijd!

‘Houd op, Charlotte,’ zei Chantal. Lief van haar, maar het klonk nogal zwak en Charlotte leek het niet eens te horen.

Waarom lukte het me niet om terug in mezelf te vervormen! Hoewel ik kon zien, had ik als boom geen ogen. Ik kon ze dus ook niet sluiten om me beter te concentreren. Manon, je bent een mens, geen boom. Zie de takken in handen veranderen, zie de stam in benen veranderen. Het hielp niet. En dat zweverige muziekje werkte intussen op mijn zenuwen! Kon iemand dat al-sje-blieft uitzetten!

Charlotte kwam dichter bij me staan en bekeek me minachtend van top tot teen, of beter gezegd van kruin tot stam. ‘Haar boom ziet er niet eens mooi uit. Zelfs als boom is ze een freak.’

‘Ik heb weleens op internet gelezen over mensen die zichzelf in allerlei dingen kunnen vervormen,’ zei Steven. Hij was meestal wel oké als je alleen met hem was, maar niet in de buurt van Charlotte.

‘Jij bent ook een goedgelovige sukkel, Steven. Dombo! Alsof dat zou bestaan!’ Charlotte liet een hoonlachje horen dat Hannibal Lecter niet zou misstaan.

‘Nou, je ziet het nu toch met eigen ogen!’ riposteerde Steven.

Charlotte keek verward, herstelde zich dan zo snel als een wegrennende kakkerlak en zei: ‘Ja, oké, maar zij is een freak. En op internet staan meer leugens dan waarheden. Je gelooft zeker ook dat er vampiers zoals Lestat bestaan?’

‘Lestat niet, nee! Dat is een fictief personage.’ Steven keek haar beledigd aan. ‘Maar misschien bestaan er wel echte vampiers.’

Ik luisterde nog maar half . Mijn leven was ten einde. Ik kon het voortaan wel vergeten om me als normaal mens voor te doen. Vanaf nu zou ik door iedereen uitgelachen en bespot worden. Of ze zouden me met een boog van een kilometer uit de weg gaan en me voortaan voor een walgelijk monster aanzien. Mijn leven was voorbij! Mijn borststreek deed zoveel pijn dat ik het benauwd kreeg. En vriendjes! Die kon ik wel helemaal vergeten. Geen enkele jongen zou met een freak willen uitgaan. Ik zou eindigen als een non, weggestopt in een of ander klooster in een ver gehucht. Ik kon me net zo goed van een bergklif gooien. Maar dat was nog niet het enige. Doordat ik maar eventjes mijn zelfbeheersing verloren was, had ik het bestaan van anderssoorten verraden. Door mij zou een geruchtenmolen op gang worden gebracht, mogelijk zouden meer mensen op onderzoek uitgaan en alle anderssoorten ontdekken. Zelfs als boom voelde ik het zuur een weg naar mijn keel banen. Jabar zou me dit nooit vergeven!

Ik hoorde de deur opengaan en meerdere personen naderen. Er was nog iemand bijgekomen, want naast de lichte tred van jufrouw Dekkers en de klakkende hakken van Sharon, zaten er nog zwaardere voetstappen bij. Ze hadden Jabar erbij gehaald! En hij zou me nu uitkafferen en – tot mijn grote verbazing was het niet Jabar, maar Oded. Oded Namthar, die een van Jabars oudste en beste vrienden was. Mijn reddende engel! Figuurlijk dan wel, want hij was een duivel. Maar Oded was hier om te helpen! Ik kon wel juichen!

‘Wie is hij?’ vroeg Charlotte, met achterdocht in haar stem. ‘Ook een freak die bij Manon hoort? Of kom je haar in een gekkenhuis stoppen, waar ze hoort?’

‘Jongedame,’ klonk het antwoord van Oded, met zijn typische zware stem, ‘jij hebt dringend een lesje in heropvoeding nodig!’

‘Van jou zeker, opa.’

‘Laat haar maar,’ zei Sharon. ‘Ze is het niet waard om je druk om te maken. Haar I.Q. haalt haar leeftijd nog niet eens.’

‘Moet jij nodig zeggen, withaar!’ krijste Charlotte. ‘Freakvriendin!’

Wilde iemand die trut eens op haar bek slaan? Als ik ooit uit mijn boomtoestand kwam, dan zou ik de gevechtslessen van Jabar heel wat serieuzer nemen. O, zeker weten dat ik harder zou gaan trainen. Als Charlotte me nog eenmaal vuil zou aankijken, of maar in mijn richting durfde te ademen, dan zou ik haar te pakken nemen. Trutmens!

‘Iedereen, kom hierheen. Dichter bij elkaar staan,’ gebood jufrouw Dekkers.

Ze gingen allemaal bij Oded en de juf staan. Ik had al zo’n idee waar het op uit zou draaien. Natuurlijk! Nu begreep ik het. Jufrouw Dekkers had Jabar gebeld, die op zijn beurt Oded opgetrommeld had. Dat ik daar zelf niet aan gedacht had! Maar ja, wat had ik dan kunnen doen? Mijn kruin in de fik steken en een rooksignaal uitzenden?

‘Waarom zou ik dichterbij moeten komen? Zodat hij ons iets aan kan doen?’ protesteerde Charlotte. Het zou ook weer niet!

‘Charlotte.’ Jufrouw Dekkers klonk vermoeid en ongeduldig. ‘Kom meteen hier. Denk je nou werkelijk dat ik jullie iets aan zou laten doen? Dit is Oded en hij wil jullie iets vertellen over Manons toestand.’

Na een laatste vernietigende blik in mijn richting, liep Charlotte naar de groep. Het kreng kon natuurlijk haar nieuwsgierigheid niet bedwingen.

Go for it, Oded! En voer gelijk een lobotomie op dat kreng uit.

Ik kon het niet zien, maar het me wel voorstellen. Als duivel had Oded de kracht van telepathie en geestbeïnvloeding. Hij kon je geest bespelen als een poppenspeler zijn marionet, maar hij was de goedheid zelf en had een hart van goud. Hij zou zijn leven voor Jabar, Diedie of mij geven, zonder een ogenblik te aarzelen. Ik kon me zo inbeelden dat op dit moment Odeds ogen zwart waren. Bij iedere anderssoort, behalve vervormers, verkleurde de iris wanneer hij of zij zijn gave gebruikte. Vamps kregen rode ogen, heksen paarse, elfen groene, engelen witte en duivels zwarte.

Odeds diepe baritonstem beval de leerlingen: ‘Jullie vergeten wat jullie gezien hebben. Manon is nooit een boom geweest. Jullie hebben haar niet zien vervormen in een boom. Draai jullie om en kijk gedurende tien minuten naar buiten. Daarna draaien jullie je opnieuw om en vervolgen de les alsof er niets gebeurd is.’ Ik hoorde schuifelende voetstappen. ‘O, en Charlotte. Jij bent voortaan ontzettend aardig tegen Manon. Je vindt haar de aardigste persoon die je kent. Vanavond, wanneer je thuiskomt, schrijf je duizend maal: ik vind Manon aardig.’

Yes! Bedankt, Oded! O, ik vond het zo jammer dat ik nu niet hardop kon lachen, want diep van binnen schaterde ik het uit!

Oded kwam voor me staan. Hij had, zoals altijd, een Hawaï-shirt aan. Deze keer met een felgeel en knalgroen bloemetjesmotief. Ik zag hoe zijn ogen hun normale kleur herkregen.

‘Meisje, luister goed naar me, want ik weet dat je me kunt horen.’

Ja, Oded, ik hoor je, ga door.

‘Je bent vervormd omdat je je gave nog niet volledig onder controle hebt.’

Ja, dat weet ik! Maar hoe vervorm ik terug in mezelf?

‘En je kunt niet terug in jezelf vervormen omdat je angst je geblokkeerd heeft. Het feit dat je vrienden en vriendinnen het gezien hebben heeft je verlamd. Je voelt je opgelaten en daarom lukt het je niet. Maar je bent veilig nu. Ik ben hier en de anderen zullen zich niets meer herinneren. Je kunt weer jezelf zijn, meisje, probeer het nou maar. Je vertrouwt me toch?’

Met mijn leven, Oded.

Ik probeerde het en binnen twee seconden was ik mezelf weer, al had ik het natuurlijk ontzettend koud. Zo eenvoudig was het! Ik vloog Oded om zijn hals. ‘O, wat ben ik blij om jou te zien.’

Oded grinnikte. Een schor, droog geluid door het vele roken. ‘Meisje toch, wat haalde je nou weer uit? Maar je was een prachtige boom.’

Ik liet hem los en grijnslachte. ‘Ja, hé.’ Toen draaide ik me verschrikt om naar jufrouw Dekkers. Had Oded haar ook gehersenspoeld?

‘Ik ben ook een anderssoort, Manon,’ zei jufrouw Dekkers met glinsterende oogjes. ‘Een heks.’

‘Ik zei het toch, girlfriend,’ zei Sharon en ze knipoogde me toe.

Jufrouw Dekkers gaf een zacht klopje op Sharons schouder. ‘Ik vroeg daarnet aan Sharon wie ik in een dergelijke situatie het beste kon opbellen en Sharon gaf me het nummer van Oded. Ik had ook de leerlingen met magie het gebeuren kunnen laten vergeten, maar bij zoveel leerlingen was dat enorm uitputtend voor me geweest. En bovendien zouden zij dan ook lange tijd extreem vermoeid zijn geweest. Gelukkig ken je een duivel, Manon.’

Ik knikte en keek Oded dankbaar aan. Maar wacht eens even. Dus Jabar wist nergens van?

Blijkbaar stond het op mijn gezicht geschreven of hij las stiekem mijn gedachten, want Oded zei: ‘Jabar zou echt niet boos geworden zijn, Manon. Niemand krijgt die ouwe boos en jij bent veel te bijzonder voor hem. Maar we moeten het hem wel vertellen zodat hij jouw training en het oefenen van je gave kan verbeteren.’

Ik zuchtte gelaten. ‘Ja, dat begrijp ik wel.’ Inderdaad, Jabar was enorm vergevingsgezind, meer dan wie ik kende. ‘Bedankt ook voor wat je deed bij Charlotte.’

‘Voor jou altijd, meisje. Kijk, we zijn dan wel anders, maar dat heeft ook zijn voordelen. Ik zeg niet dat we beter zijn dan hen,’ hij knikte in de richting van het groepje dat met hun rug naar ons toe stond, ‘maar zeker ook niet minder.’

Waar Diedie en Jabar al die maanden niet in geslaagd waren, was Oded in tien minuten tijd gelukt. Hij had me een beter gevoel gegeven bij het anderssoort-zijn. En dat na wat ik net meegemaakt had! Ik zou nooit die blikken vol angst en walging vergeten, maar ik kon er wel genoegen in scheppen dat wij meer konden dan mensen en bovenal: dat wij hen wel aanvaardden zoals ze waren. Dat had Oded mooi duidelijk gemaakt en daar moest ik me maar aan optrekken. Maar wat ik me wel voornam was dat ik nooit, maar dan ook nooit, mensen zou beschermen. Dat zwoer ik mezelf! Niet na hoe ze me net behandeld en aangekeken hadden! Er welde een haat in me op die ik nooit eerder, voor wie of wat dan ook, gevoeld had.

‘Ik ga ervandoor voor ze weer tot zichzelf gekomen zijn,’ zei Oded.

Ik gaf hem een vluchtige zoen op de wang. ‘Bedankt voor alles en ik vertel het vanavond wel aan Diedie en Jabar.’

‘Misschien kom ik nog eens langs als het rustig is in het café.’ Hij keek jufrouw Dekkers aan en glimlachte uiterst charmant. ‘Dame, het was een eer een prachtige vrouw zoals jou te ontmoeten. Je weet toch wat ze in vroegere tijden over heksen vertelden?’

Ook jufrouw Dekkers klonk anders toen ze antwoordde, meer vrouwelijk en kirrend leek het wel. ‘O, wat dan?’

‘Dat heksen relaties hadden met duivels.’ Waarna Oded haar een knipoog toewierp.

Jufrouw Dekkers giechelde. ‘O ja?’

‘Maar dat hoeft niet enkel in de verleden tijd te blijven,’ voegde Oded eraan toe.

Oded, jij hitsige duivel!

‘Hoe heet dat café van jou?’

Jeetje! Nee hé, laat hem nou niet een relatie beginnen met mijn lerares! Oded, die keek alsof hij de overwinning al op zak had, antwoordde: ‘Tempus Fugit op de Van Iseghemlaan. En zo is het ook: de tijd vliegt snel, dus ik hoop je gauw weer te ontmoeten.’ Hij nam haar hand in die van hem en plaatste een kus op de rug. ‘Tot ziens, jonkvrouwen.’ En weg was Don Juan. Net op tijd, want de leerlingen draaiden zich om en begonnen te kletsen alsof er geen vuiltje aan de lucht was. Tot ze mij zagen staan. Jezus! Ze herinnerden zich iets! Maar zo was het niet. Hoewel hun blikken me onverholen aankeken, gedroegen ze zich normaal. Iedereen, behalve Charlotte. Ze kwam op me af en ik hield mijn hart al vast, maar ze zei: ‘Manon, ik wilde je nog iets vragen. Heb je zin om dit weekend naar mijn feestje te komen?’

Ik stond perplex! Het was alsof er een andere Charlotte voor me stond, alsof een buitenaards wezen haar lichaam overgenomen had!

‘Euh… ja, natuurlijk, leuk,’ antwoordde ik dwaas.

De rest van de dag verliep normaal. Maar toch was er iets veranderd, en dat niet alleen bij Charlotte. Wanneer ze dachten dat ik het niet zag, merkte ik de heimelijke blikken op bij de anderen. En als ik ze dan aankeek, wenden ze geschrokken hun hoofd van me af. Vooral Steven leek meer dan de anderen afkerig van me te zijn, terwijl we vroeger redelijk goed met elkaar konden opschieten. Mensen! Bah! Kon ik maar verhuizen naar een planeet waar ze niet bestonden!

‘Ze weten het echt niet meer, Manon,’ verzekerde Sharon me tijdens de lunchpauze. ‘Je beeldt het je alleen maar in.’

‘Maar zie je dan niet – Kijk, nu weer! Dat groepje daar! Ze kijken me aan alsof er een beest dat zij alleen kunnen zien op mijn rug groeit.’

Sharon keek, door een zogenaamd vergrootglas, demonstratief naar mijn rug. ‘Nee, Watson, niets te zien. Mijn conclusie: beestvrije rug.’

‘Sharon, houd op, ik meen het. Het is net de omgekeerde wereld. Charlotte behandelt me alsof we beste vriendinnen voor eeuwig zijn, maar nu doet de rest van de klas alsof ik de pest heb.’

‘Hm.’ Sharon propte een stuk boterham in haar mond. ‘Van beest naar de pest. Je hebt teveel verbeelding, Manon.’

‘O, Manooooon.’

Ik kromp in elkaar. Kijk, het was fijn dat Charlotte aardig tegen me deed, maar het stalkergedoe van de laatste uren was nog irritanter dan haar pesterige gedrag.

Charlotte voegde zich aan onze tafel. ‘Weet je dat de anderen over je roddelen?’ vroeg ze met grote, onschuldige ogen. ‘Ze zeggen de allergemeenste dingen over je, Manon. En Steven begon ermee.’

‘Hoezo?’ vroeg ik en wierp een veelbetekende blik richting Sharon: zie je wel!

‘Nou, ze zeggen dat er iets raars met je is. Sommigen zijn zelfs bang voor je. Stommeriken! Het zijn allemaal dombo’s!’ Charlotte klopte op de tafel als om haar woorden kracht bij te zetten. ‘Wil je dat ik mijn broer op ze afstuur? Hij kan ze eens echt goed bang maken.’

Ik nam een slok van mijn cola, die nu een bittere smaak had.

‘Waarom zijn ze bang?’ vroeg Sharon, die mijn gedachten verwoordde.

Charlotte schokschouderde. ‘Steven beweert dat je jezelf kan veranderen, al geloven de meesten dit natuurlijk niet. Maar ze vinden wel dat je anders bent.’

Daar had je het weer: anders. Ik stond abrupt op en liep weg. Tranen prikten in mijn ogen en ik wilde niet dat iemand ze zou zien. Ik beende tot aan de fietsenstalling, waar ik me achter een muur verschool. Mijn nagels boorden zich in de palmen van mijn handen in een poging de tranenvloed die zich ophoopte in mijn borst tegen te houden.

‘Manon?’ Sharon kwam bij me staan en legde troostend een hand op mijn schouder. ‘Laat ze praten, het gaat wel voorbij. Ik weet niet hoe het komt dat Steven het nog wel weet en de anderen niet, maar het gaat echt wel over.’

‘Ergens in zijn onderbewustzijn,’ snikte ik, ‘herinnert hij zich dat ik in een boom vervormde. En de anderen weten niet meer wat het was, maar wel dat er iets freaky gebeurd is.’

‘Ook dat zal vervagen,’ meende Sharon, maar ik hoorde de twijfel in haar stem. ‘En Steven vindt wel iets nieuws om over op te scheppen.’

Ik slikte mijn tranen door. ‘Ik wou dat er een operatie bestond om de anderssoort in me te verwijderen.’

‘Dat meen je niet.’

‘Dat meen ik wel!’ stootte ik fel uit.

Sharon veegde liefkozend een traan van mijn wang. ‘We zijn wie we zijn. Daar is niets verkeerds mee.’

‘Zeg dat tegen die stomme mensen.’

‘Mensen hebben altijd een zondebok nodig. Dat is altijd zo geweest en zal altijd zo zijn. Op grote schaal zijn het joden, zwarten of Arabieren. Op kleine schaal, hier in deze school bijvoorbeeld, zijn het degenen die net iets anders zijn dan de grote massa of…’

‘Freaks zoals ik,’ vulde ik aan.

‘Manon, wij zijn geen freaks!’ Ze klonk net zo gekwetst als Diedie.

Ik keek Sharon aan. Haar blik stond hard en haar irissen werden witter. Gelukkig was er verder niemand in de buurt die het kon zien. ‘Pas op,’ zei ik niettemin. ‘Als ze je ogen zien, dan kun je bij mijn club komen.’

‘Ik hoor al bij je club,’ zei ze zachter. ‘Zelfs al was ik geen anderssoort.’

Ik glimlachte triest. ‘Ja, we zullen altijd vriendinnen blijven, hé. En misschien later, als ik Jabars…’ Bijna had ik mezelf verraden. Bijna. Sharon mocht niet weten dat ik Jabars taken zou overnemen, ze mocht niets weten over de familietraditie waarin ik verzeild was geraakt. Het zou haar in gevaar kunnen brengen. Maar wederom twijfelde ik of ik het nog wel wilde doen, want de taak bestond eruit mensen te beschermen tegen anderssoorten die hun gave misbruiken. Weliswaar grotendeels om de anderssoortpopulatie voor ontmaskering te behoeden, maar een gevolg was dat mensen er ook door beschermd werden en dat wilde ik eigenlijk niet meer. Ik haatte ze hartgrondig!

‘Als je Jabars wat?’ vroeg Sharon.

Ik snoot mijn neus. ‘Niets, laten we teruggaan.’

In mijn ooghoek zag ik een beweging. Ik draaide me om. Een lange dunne man met grijze haren en een scherpe neus keek me aan. Met zijn handen in zijn broekzakken stond hij op een tiental meters bij ons vandaan. Zijn blik boorde zich in die van mij en meteen voelde ik me ongemakkelijk worden. Er hing een dreiging om hem heen, iets smerigs, alsof hij iets verschrikkelijks van plan was. Hij glimlachte, maar het was een glimlach die me deed huiveren.

‘Kom je nog?’ riep Sharon, die al vooruitgelopen was.

Ik voelde hoe de blik van de man me bleef volgen.





4.





Die zaterdag, de dag van Charlottes feestje, was een regelrechte ramp. Behalve Charlotte en Sharon meden de anderen me als de pest. Ze fluisterden achter mijn rug, wierpen me heimelijke blikken toe en liepen in een boog om me heen. Ik wenste dat ik de tijd terug kon draaien, dat enkel Charlotte de pik op me had, en niet de rest van de klas. Sharon deed alsof er niets aan de hand was en kletste er vrolijk op los, maar wanneer ze dacht dat ik het niet zag, merkte ik het medelijden in haar blik op. Ten slotte stond ik op om naar huis te gaan. Diedie zou me komen ophalen, maar dat was pas uren later, dus besloot ik de bus te nemen. Sharon stelde voor om met me mee te gaan, maar ik wimpelde het af met het excuus dat ik beloofd had Oded te helpen. Ik wilde liever alleen zijn, met tonnen chocolade en liters cola.

Het zonnige weer buiten hielp ook al niet om mijn humeur op te vijzelen, wat ik wel had gehoopt. De grijsharige man die ik eerder op school had gezien was ik vergeten tot ik tintelingen in mijn nek voelde en gedwongen werd achterom te kijken. Het was niet de grijze man die ik zag, maar een andere kerel. Zijn blik voorspelde al net zo veel goeds als die van een slang die op het punt staat een muis te verorberen. Ik keek weer voor me uit en versnelde mijn pas. Zijn voetstappen waren amper te horen, maar toch wist ik dat hij me nog steeds achtervolgde. Waarom? Was hij een of andere perverse kerel die geilde op jonge meisjes, of een handlanger van die man op school? Of beeldde ik het me allemaal in en was hij een toevallige wandelaar? Ik besloot de proef op de som te nemen en een doodlopend straatje in te lopen. Mijn hart tikte als een op hol geslagen metronoom en mijn adem piepte luid in mijn oren. Zo nonchalant mogelijk blikte ik achterom. Hij volgde me nog steeds! Ik stopte en draaide me volledig om. ‘Zeg, wil je wel eens ophouden mij te achtervolgen!’

De man stopte eveneens, maar leek allesbehalve geschrokken van mijn plotse uitval. Hij bleef me stoïcijns aankijken, met zijn armen losjes langs zijn lichaam bungelend. Ik schatte hem op veertig jaar oud; hij had een beginnend bierbuikje en een puist ter grootte van een basketbal in zijn hals.

‘Waarom volg je me?’ vroeg ik, half gillend.

‘Wie zegt dat ik je volg?’

Ik plantte mijn handen op mijn heupen. ‘Ik woon hier verderop en ik gil mijn longen uit mijn lijf als je nu niet meteen rechtsomkeert maakt.’

Hij liet zijn blik over mijn lichaam dwalen, alsof hij naar iets zocht. Ik voelde me er onbehaaglijk onder worden en trilde op mijn benen. Er klopt iets niet. Er klopt iets niet!

Toen zei hij, zo zacht dat ik het bijna niet hoorde: ‘Freak.’

‘Wat?’

‘Je hoorde me wel.’

Een golf van emoties overspoelde me: angst, pijn, maar vooral razernij! Ik had het woord te vaak gehoord de laatste dagen; fluisterend, maar net luid genoeg zodat ik het kon horen. Het was genoeg! Ik deed een stap dichterbij en kon mijn ogen niet geloven. De man zette een stap achteruit, alsof hij bang voor mij was! Wat kregen we nu?

Toch zei hij voor de tweede maal: ‘Freak.’ Nu iets luider en met een gemene grijns op zijn lelijke smoel.

Mijn hart klopte in mijn keel en ik kon nog amper ademhalen. Mijn hoofd voelde aan alsof het elk moment uit elkaar kon knallen en er verscheen een waas voor mijn ogen. Ik wilde zowel vluchten als aanvallen, maar mijn lichaam nam het van me over en ik verloor mijn zelfbeheersing. Ter plekke vervormde ik in een tijger.

‘Blijf bij me vandaan,’ siste hij.

Dreigend en langzaam, op vier grote poten, naderde ik hem. Grommen had geen zin, want al leek ik op een tijger, ik had geen idee hoe het beest zijn stembanden gebruikte. Ik opende mijn muil met scherpe tanden. Hij zette enkele stappen achteruit, maar rende nog steeds niet weg, zoals ik wel gehoopt had. Verdorie, ik zou hem toch niet echt moeten bijten, hé. Jak! Ik wilde niet eens zijn groezelige broek met mijn mond aanraken.

En dan begon hij eindelijk te rennen, intussen roepend: ‘Freak, freak, freak!’

Yes! Ik zette de jacht in en doordat ik op vier poten liep, was ik een stuk sneller. Hij nam een haakse bocht en draaide zich plots luidkeels lachend om. Te laat zag ik dat ik een garage ingelopen was! Achter me sloot de poort zich en zette de ruimte in duisternis. Ik knipperde met mijn ogen om aan het zwart rondom me te wennen. Ik hoorde de man gejaagd ademhalen en kon zijn plakkende zweet ruiken.

‘We hebben haar!’ hoorde ik hem roepen.

Een deur werd geopend en het licht werd aangeknipt. Er kwamen twee fors uitziende mannen en een kleinere man binnen. Wat was er aan de hand?

‘Is dat het?’ vroeg de kleine man. Er klonk verbazing in zijn stem door. Hij kwam dichterbij en keek me vol bewondering aan, zonder een greintje angst. Hij had kort, krullend haar en een vrolijk wipneusje, maar kleine, ijskoude ogen.

Een van de forse mannen droeg een metalen stok in zijn hand die hij herhaaldelijk tegen zijn scheenbeen aan liet komen en de andere had een jachtgeweer beet. Ik wist niet wat ik moest doen. De angst en paniek hielden me volkomen in hun greep en zelfs slikken verliep moeizaam. Ik stond gelukkig op vier poten, want het voelde alsof ik ieder moment kon bezwijken. Waarom hadden ze me hierheen gelokt? En waarom leek het alsof ze wisten wat ik was? Hoe kon dit allemaal? Ik begreep er niets van. Het huilen stond me nader dan wat dan ook en ik wilde hier weg! Ik keek om me heen, maar behalve de deur waar de mannen doorheen waren gekomen en de garagepoort waren er geen ontsnappingsmogelijkheden. De man met het jachtgeweer hield me bovendien onder schot en net als mensen konden anderssoorten door een kogel sterven.

O nee, o nee, ik zou hier doodgaan! Ze zouden me vermoorden omdat ik een freak was! Oded, Jabar, Diedie, kom me helpen! Alsjeblieft, kom me helpen! Ik moest terug in mezelf vervormen en concentreerde me. Maar net als in het klaslokaal lukte het me niet! Ook niet wanneer ik mijn ogen dichtkneep. De angst had me te veel in zijn greep!

‘O, kijk eens, hoe schattig,’ zei de man die me in de val gelokt had. ‘Het probeert te veranderen. Mijn neefje zei me al dat het niet kon veranderen onder druk of wanneer het bekeken werd.’

Neefje? Zou het iemand uit mijn klas zijn? Steven? In de gedaante van een dier kon ik echter niet praten, dus ik kon ook niet roepen: Rot op, smeerlappen! Door jullie kan ik niet vervormen! Jullie maken me bang!

‘En toch wil ik het zien. We wachten wel af,’ zei de kleine man op rustige toon.

Ik trilde over mijn hele flank, maar toch stak ik mijn tong uit, waarop de kleine man hysterisch begon te lachen. Zijn lach deed me denken aan die oude horrorfilms, zo’n typisch slechteriklachje. Goed, want zo maakte hij me razend en voor ik het besefte deed ik enkele stappen in zijn richting. De potige kerel sprong voor me en maakte een knikbeweging met zijn pols waardoor de stok openklapte en drie keer zo lang werd. Geschrokken deinsde ik achteruit, maar het was te laat. Een volgende zwier liet de punt van de stok hard op mijn linkerschouder terechtkomen. De pijn was zo doordringend en scherp dat ik het bewustzijn verloor. Nu ga ik dood, schoot er nog door me heen.





5.





Toen ik bijkwam merkte ik dat ik op een stoel vastgebonden zat. Verbaasd zag ik dat ik opnieuw mezelf was, vermoedelijk doordat ik buiten bewustzijn geweest was. Het rafelige touw sneed pijnlijk in mijn huid, maar ik leefde nog! De man die me geslagen had, stond grijnzend voor me. Tranen van frustratie en angst kwamen op, maar ik hield ze tegen, al had ik het gevoel dat mijn borst in tweeën zou splijten. Ik keek naar de stok die nog steeds in zijn hand bungelde en nu weer korter was. Het ding had me een behoorlijke slag verkocht, maar toch vond ik het een fascinerend wapen. Na een snelle blik om me heen zag ik dat de andere mannen afwezig waren.

‘De freak is wakker,’ zei stokman, bijtend op lippen die onder de kloven en de korsten zaten.

‘Wat is dat ding?’ vroeg ik met trillende stem en knikte in de richting van de metalen stok.

Hij stootte een kort, hard lachje uit. ‘Freak vraagt niet wat het hier doet en wie we zijn. Nee, het vraagt wat een ploertendoder is.’

Ik raapte mijn nog kleine restje moed samen. ‘Moeilijk woord voor een grote dommerik.’ Ik knipperde met mijn ogen toen hij met de ploertendoder voor mijn ogen zwaaide, maar vertikte het om me nog langer zwak voor te doen. Ik probeerde de lessen van Jabar boven te halen, zocht naar iets dat me kon helpen. Verdorie, waarom had ik niet beter opgelet! Precies voor een situatie zoals deze had Jabar me gewaarschuwd en getraind, en stomme trien die ik was, had ik het vertikt om aandachtig te luisteren. En niemand wist waar ik was! Ik stond er helemaal alleen voor! Mijn keel zwol op van opgekropte angst. Ik vroeg me af hoe laat het was en of Diedie al wist dat ik niet meer op het feestje was. O hemel, ik had er een zooitje van gemaakt! Ik verdiende het niet eens om in Jabars voetsporen te treden, ik was het allesbehalve waard!

Achter me hoorde ik de deur opengaan.

‘Is ons tijgertje wakker?’ Het was de stem van de kleine man en het klonk vals temend.

‘Ja,’ antwoordde stokman. ‘Het ding is eindelijk wakker. Het had waarschijnlijk een schoonheidsslaapje nodig.’

Ik moest hier weg! Ik probeerde mijn armen te vervormen zodat ik ze onder de snijdende touwen uit kon krijgen, maar het lukte uiteraard niet.

De kleine man kwam voor me staan en priemde zijn spinnenblik in die van mij. ‘Wat ben je?’

‘Een meisje. Dat zie je toch, hobbit.’ Hoe stoer ik me ook voordeed, inwendig trilde ik onophoudelijk.

‘Je bent geen mens.’

‘Maar ik ben ook geen varken zoals jij,’ spuugde ik uit. En dit waren dan de mensen die ik later zou moeten gaan beschermen? No way! Van mijn leven niet!

Het leek wel of mijn woorden van hem afkaatsten. ‘Als je me niet vertelt wat je bent, dan zie ik me genoodzaakt stappen te ondernemen.’

‘Leef je lekker uit.’ Ik hoopte dat de woorden er zelfverzekerder uitkwamen dan ik me voelde. ‘Ik zeg geen woord! Hoor je me! Geen woord!’

‘Ben je genetisch gemanipuleerd? Een natuurgedrocht? Een mislukt experiment?’ Hij begon te ijsberen en mompelde in zichzelf. ‘Een buitenaards wezen? Van een andere dimensie?’

‘Man, je leest te veel boeken.’

Toen draaide hij zich met een ruk naar me toe en kwam met zijn gezicht zo dichtbij dat ik zijn scheercrème kon ruiken en de putjes in zijn neus kon tellen. ‘Vertel het me en ik laat je gaan. Is het overdraagbaar? Als ik je bloed aftap en het in mijn aderen spuit, kan ik het dan ook? Is het zoals bij vampiers?’

Jeetje! Wie is hier de freak? Hij zag waarschijnlijk de walging op mijn gezicht, want zijn mond verstrakte in een dunne lijn. ‘Vertel het me,’ siste hij tussen opeengeklemde kaken uit.

Het zweet brak me uit en mijn moed zonk diep weg in de grond. ‘Nee,’ bracht ik zacht uit.

Een klap van zijn vlakke hand sloeg mijn gezicht opzij. Het duizelde me en ik beet hard op mijn lippen om de tranen tegen te houden.

‘Nee,’ bracht ik opnieuw uit. Ik stond van mezelf versteld. Waar haalde ik de durf? Ik zou het mogelijk niet overleven! Misschien was ik dom en misschien was ik naïef en zo onervaren dat ik mezelf liet vangen, maar als ik iets goed kon doen, dan was het wel het niet verraden van de anderssoorten. Al was dat het laatste wat ik deed.

‘We halen het uiteen. Er zit niets anders op. We snijden het open en kijken hoe alle deeltjes werken. Misschien ontdekken we het op die manier.’

Hij zag de verschrikking in mijn blik, want meteen keek hij alsof hij gewonnen had. ‘Keer het of draai het zoals je wilt, monster,’ zei dwergmans met glinsterende oogjes. ‘Hoe dan ook komen we te weten waarom jij jezelf kunt veranderen.’

‘Dat is moord,’ zei ik hakkelend. ‘Je vermoordt een mens!’

‘Geen mens, een ding. Mensen kunnen niet veranderen.’

Klootzak! ‘Nee, dat heb ik ook ondervonden. Mensen kunnen inderdaad niet veranderen. Het blijven intolerante, angstige, kortzichtige beesten. Hoeveel ze ook evolueren.’

Grijnzend zei hij: ‘Dus hiermee geef je aan zelf geen mens te zijn.’

‘Ik zou me schamen als ik tot een dergelijk moordzuchtig ras zou behoren.’ Ik had nooit eerder iets zo gemeend als nu. En ik had nog wel een normaal mens willen zijn? Waarom in hemelsnaam? Het was niet iets om trots op te zijn! Dat werd hier maar mooi bewezen!

De kleine man trok een scheve grijns en kneep één oog dicht waardoor hij leek op een geschilderd gezicht van Picasso. ‘Wat ben je dan? Een buitenaards wezen?’

‘Ja,’ loog ik en deed mijn best hem vernietigend aan te kijken. ‘Van de planeet Kus-Mijn-Reet en we hebben een wereldwijde invasie gepland om jullie miezerige ras compleet uit te roeien. We beginnen met Oostende, lekker aan zee.’ Het lukte me om een glimlach te produceren. Zijn adamsappel bewoog enkele malen snel op en neer en het leek alsof hij verbleekte. Een-nul voor de anderssoorten!

‘Meent het dat nou?’ vroeg Stokman, met een fijn stemmetje dat totaal niet bij hem paste, maar mij zoveel voldoening schonk dat ik zin had in een vreugdedansje.

‘Nee, natuurlijk niet.’ Maar de kleine man klonk lang niet meer zo zeker als daarvoor.

Dus deed ik er een schepje bovenop. ‘Mijn planeet, die ik niet zal noemen omdat ik je dan ter plekke moet opeten en ik hou niet van rauw varkensvlees, raakt uitgeput en nou komen we die van jullie opeisen. Het is slechts een kwestie van tijd voor mijn soortgenoten me komen redden en dan zou ik, in jullie plaats, hier niet willen zijn. Geloof me maar. We kunnen in jullie ergste nachtmerries vervormen.’

Kleine man knipperde met zijn oogleden en zette een stap achteruit. Stokman trok zich terug in een hoek van de ruimte. Zouden ze het geloven? Werkelijk? Ik kreeg een boost van moed en een ingeving. Met een, hopelijk, autoritaire en gemene blik keek ik kleine man aan en vervormde mijn rechterbeen in een groene, slijmerige slang. Ik liet mijn voet, die niet geboeid was, kronkelen. Kleine man zette grote ogen op. Twee-nul!

‘Wat als het de waarheid spreekt?’ Stokman begon nu bijna te janken.

De kleine man leek te twijfelen en bleef naar mijn been staren alsof het hem ter plekke zou aanvallen. Hij likte nerveus zijn lippen, opende zijn mond en sloot hem toen weer. Op dat moment klonk er een hard geluid, als een deur die met een rotknal op de vloer terechtkwam. De ogen van kleine man en stokman vergrootten nog meer en ze uitten geschrokken een gil. Voetstappen naderden hen en nu zag ik wie het was. De grijze, lange, dunne man die ik op school gezien had kwam op me af en sneed het touw door waarmee ik vastgebonden zat. Twee andere mannen, enorme kolossen die bijna even breed als lang waren, liepen op kleine man en stokman af.

‘Het is voorbij, Manon,’ zei de grijze man, die volgens mij zo oud was dat hij mijn overgrootvader kon zijn. Stokman en kleine man zegen op de grond neer. Wat hadden die twee mannen met ze gedaan?

‘Wie ben je?’

‘Noël Borgax,’ zei hij op afgemeten toon. ‘Maar je zult mijn naam gauw weer vergeten zijn. En ik weet wie je verraden heeft, dat was Steven, want ik heb ervoor gezorgd dat hij het zich weer herinnerde. Eerlijk gezegd,’ hij blikte naar zijn twee kompanen, ‘hebben de duivels daarvoor gezorgd. Maar goed, Steven en de andere leerlingen worden opnieuw aangepakt en alles zal weer als vanouds zijn.’

Ik staarde hem met open mond aan. ‘Waarom heb je het Steven laten herinneren?’

‘Hm.’ Hij leek over zijn antwoord na te denken. ‘Een experimentje. Ik hou van spelletjes. En ik ben nog lang niet van plan om daarmee op te houden.’

‘Wat!’ Hij was nu dan wel mijn redder, maar door hem was dit alles ook gebeurd!

‘O, kijk niet zo,’ zei Noël, al leek hij mijn woede niet serieus te nemen. ‘Ik wilde wel eens zien hoe het zou evolueren. Toen ik zag wat er gebeurd was in jouw klaslokaal, jij als boom en die duivel die je kwam redden, wilde ik dolgraag weten hoe het zou zijn als de leerlingen het niet vergeten zouden zijn. Ik kon moeilijk de hele klas laten hersenspoelen, dus pikte ik die Steven eruit. Het was allemaal uiterst interessant, bedankt.’ Razendsnel greep hij mijn pols beet. ‘Tut, tut, Manon, wil je me aanvallen, en dat nadat ik je gered heb? Wees nou een braaf meisje en verdwijn.’

Ik was nu volledig vrij, keek hem vernietigend aan en stond op. Mijn spieren voelden stram en pijnlijk aan. Ik liep naar stokman die ineengedoken op de grond met glazige ogen voor zich uit staarde en nam zijn ploertendoder op om het te bestuderen. ‘Dus je laat me dit alles weer vergeten?’ zei ik, terwijl ik met een polsbeweging de stok openklapte. Ik besloot ter plekke dat ik ook zo’n ploertendoder wilde hebben. ‘Wat als ik dat niet toelaat?’

Mijn vraag werd beantwoord doordat een van Noëls handlangers zich naar me omdraaide. Zijn ogen waren zwart als kool. Maar waarom was het nodig? En dat vroeg ik dan ook.

‘Je mag mij niet herinneren, want dat zou mijn toekomstige plannen in de war sturen,’ antwoordde Noël en net als voorheen, op school, bezorgde hij me de koude rillingen en wilde ik niets liever dan een lange, hete douche.

Noël vervolgde: ‘Bovendien zou je, door dit gedoe hier, het misschien in je hoofd halen om de taak van Jabar niet over te nemen en dat moet. Ken je vijand, Manon, ken je vijand, zodat je weet voor wie je moet opletten. En geniet nog van je laatste onschuldige jaren, want ze zullen niet lang meer duren.’

Ik stampte boos op de grond. ‘Waarom heb je me dan gered?’

‘Je bent ontzettend belangrijk voor een bepaalde groep machtige personen. Ze hebben te veel geld en tijd in je geïnvesteerd om je te laten opensnijden door enkele onmensen die alleen maar bang zijn voor het onbekende. En ook omdat ik om je geef en ik je al een tijdje in de gaten houd. Ja, al geloof je me niet, ik geef om je. Tot later, mijn lieve Manon.’

Opeens realiseerde ik me dat hij Jabars naam genoemd had. Maar voor ik om meer uitleg kon vragen hoe hij wist wat Jabar deed en wat ik later zou doen, voelde ik een tinteling over mijn schedeldak strijken. De duivel drong mijn hoofd binnen en de ploertendoder kwam kletterend op de grond neer.





6.





‘Je bent thuis! En je bent laat, Manon! Ik was enorm ongerust!’ Diedie holde op me af en sloeg haar armen om me heen. Ze kneep me zowat fijn. ‘Waar was je? Sharon vertelde me dat je al uren geleden het feestje verlaten had!’

Verward liet ik haar begaan. Hoe was ik thuisgekomen? Ik kon het me niet herinneren. Het laatste dat ik me herinnerde was dat ik het feestje verlaten had en op zoek gegaan was naar de bushalte. Misschien had ik iets verkeerd gegeten of gedronken op het feestje. Of misschien had ik een black-out gehad. En waarom had ik het feestje verlaten? Had ik het er niet gezellig gehad? Ik zuchtte, het maakte me niet uit. Ik was thuis en had plots enorm behoefte aan gezelschap van mensen die van me hielden, mensen die me een veilig gevoel gaven.

We liepen naar binnen en ik volgde Diedie de keuken in. Het rook er heerlijk naar gebraden worst en look. Ik ging aan de keukentafel zitten terwijl Diedie verder ging met het bereiden van de avondmaaltijd.

‘Waarom was je zo vroeg weggegaan van het feestje? En had je niet even kunnen bellen?’

‘Ik...’ Maar ik wist het antwoord niet. ‘Hoe laat is het nu?’

‘Bijna negen uur.’

Bijna negen uur! Maar hoe kon dat nu? Ik herinnerde me vaag dat ik rond vier uur het feestje verlaten had. Of liep de klok in het huis verkeerd? Dat was natuurlijk ook een mogelijkheid. ‘Ik dacht dat ik rond zes uur thuis zou zijn en aangezien je me pas om zeven uur kwam ophalen…’

Diedie keek me even aan en zei toen schokschouderend: ‘Het is goed, je bent er nu.’

‘Waar is Jabar?’

‘Nog in Spanje. Hij belde me net en verzekerde me dat hij morgen naar huis komt.’

‘O ja, dat was ik vergeten.’

‘Maar waarom heb je het feestje verlaten? Is er iets verkeerd gegaan?’

Was er iets verkeerd gegaan? Mijn intuïtie gaf aan van wel, maar ik kon het me niet, zelfs niet met de grootste moeite, herinneren, dus zei ik enkel: ‘Ik weet het niet, maar ik weet nu honderd procent zeker dat ik later Jabars taak wil overnemen. Ik ben er helemaal klaar voor!’

‘O, wat goed, Manon! Het is belangrijk dat je er zelf helemaal achter staat, want het is soms best gevaarlijk en dan moet je er helemaal voor willen gaan.’

‘Dat doe ik ook! Anderssoorten moeten beschermd worden, maar ook de mensen, want ze zijn toch zwakker dan wij. Niet negatief bedoeld, hoor, maar ze kunnen zich niet verdedigen tegen de gaven van anderssoorten.’

Diedie kwam bij me aan tafel zitten en nam mijn handen in die van haar. ‘Ik ben blij dat je er zo over denkt, lieverd. Je bent een lieve en verstandige meid.’

‘Ja,’ zei ik en voelde me plots tien jaar ouder, alsof ik mijn onschuld op het feestje achtergelaten had. ‘Je had gelijk, Diedie, we zijn anders, dat wel, maar we zijn daarom niet beter of slechter.’

Diedie glunderde. ‘En dat na wat ik gehoord heb. Ik ben zo blij dat je jezelf daarboven kunt stellen.’

Ik keek haar achterdochtig aan. ‘Hoe bedoel je?’

Diedie leek te twijfelen. ‘Nou, je weet wel. Toen je naar het feestje vertrok, leek je nogal depressief. Je had er niet zoveel zin in, maar je wilde me niet vertellen waarom. Maar Sharon vertelde me dat je vrienden gemeen tegen je hadden gedaan op het feestje, dat ze je hadden genegeerd en je een freak hadden genoemd. Is dat waar?’

Verward stond ik op. Ik merkte dat mijn benen slap aanvoelden. ‘Ik moet even… ik ga even naar het toilet. Zo terug,’ bracht ik er met moeite uit en repte me, zo snel ik kon, naar mijn slaapkamer.

Daar liet ik me op bed vallen. Waar had Sharon het over? Ik herinnerde me helemaal niet dat ze gemeen tegen me hadden gedaan. Maar wat kon ik me dan wel herinneren? Het feestje leek vaag, erg ver weg, alsof het jaren geleden plaatsgevonden had. En ze hadden me freak genoemd? Nee, toch? Of wel? Een klein stemmetje fluisterde: het klinkt bekend in de oren, niet? En een sterk déjà-vugevoel drong zich op, hamerde op mijn geheugen in. Freak, freak. Ik ging rechtop zitten, met mijn benen opgetrokken en mijn kin rustend op mijn knieën. Er was een mogelijkheid, al leek die me absurd. Wat als er iets gebeurd was en een duivel mijn geheugen gewist had? Maar waarom dan? Met welk doel? Zou Oded… Om me te beschermen? Nee, dat zou hij nooit doen! Niet zonder mijn toestemming en ik zou zoiets nooit goedgekeurd hebben. Ik zuchtte diep en nam een pluchen beer in mijn armen. Ik werd gek door de vele vragen en besloot er niet meer over na te denken. Binnenkort kwam Jabar thuis en dan wilde ik me volledig inzetten, hard trainen en iedere les van Jabar als een spons opzuigen. Ja, ik had er behoorlijk zin in!

Een nieuwe zwartgallige gedachte dreigde mijn goede voornemens van tafel te vegen, want wat als een duivel dit ook bij me ingepland had? Was ik eerder niet afkerig geweest tegenover het idee om Jabars taak over te nemen? Had ik niet een hekel gehad aan de vele, eindeloze trainingen? En haatte ik de mensen gisteren niet? Ja, zeker wel! Dat kon ik me wel nog glashelder herinneren.

Waarom was ik dan nu zo omgedraaid? Ik zuchtte weer. Als, ja als het door een duivel ingepland was, wie was ik dan? Was ik nog wel volledig mezelf? En ‘hield’ het eigenlijk wel wanneer een duivel met je bezig geweest was? Of sleet het weg zodra je je ervan bewust werd? Of bij het ouder worden? Deed ik mezelf dan wel een plezier als ik er nu stevig tegenaan ging? Bleef ik dan trouw aan mezelf? Of zou ik er later gigantisch veel spijt van hebben?

Verdorie! Ik stompte met mijn vuist op een kussen. Wat had ik een verrekt lastig leven! Was Jabar maar niet zo oud geweest. Dan had ik later kunnen kiezen. Of… was het eigenlijk wel zo?

Ik sprong van bed af. Ik zou niet eens wachten op Jabar, maar alvast in mijn eentje op de bokszak gaan oefenen. Want wat er ook voorgevallen mocht zijn, ik had geleerd dat ik me beter moest wapenen tegen de wereld, tegen zowel de anderssoorten, als de mensen!





Meer lezen over Manon? Zij is de hoofdpersoon in de reeks ‘Manon Maximromans’ van Mel Hartman, gepubliceerd bij Uitgeverij Kramat.





De Ultieme Test

Door Mel Hartman





Vrijdag 5 juni





Hij kon niet anders. Het was sterker dan hemzelf. Sterker zelfs dan zijn overlevingsdrang. Hij moest die ultieme test doorvoeren. Hij moest weten of het zijn schuld was dat zoveel mensen stierven wanneer hij in de buurt was geweest.





Eerder: maandag 1 juni





Charlie werd ‘s morgens relatief vrolijk wakker, in ieder geval vrolijker dan hij zich in tijden gevoeld had. Misschien kwam het doordat de zon eindelijk, na een donkere regenachtige week, zijn kamer binnenscheen. Of misschien kwam het doordat hij deze week niet naar zijn werk hoefde. Hoe dan ook, hij genoot van die zeldzame opgewektheid en bleef nog een tijdje nagenieten in bed. Starend uit het raam, met een glimlach om zijn lippen, aanschouwde hij de helderblauwe hemel. Dat door de zonnestralen ook de vuile vegen op het glas zichtbaar werden stoorde hem vandaag allerminst. Een grinnik ontsnapte hem bij de gedachte dat zijn collega’s op ditzelfde moment achter hun bureaus zaten, met stapels onafgewerkte dossiers voor hun neus, terwijl hij lekker onder de warme dekens lag.

Uiteindelijk strompelde hij met tegenzin zijn bed uit en slofte in zijn kamerjas de trap af, naar de keuken. Hij schoof de vaat van de vorige avond achteloos opzij zodat hij een sterke pot koffie kon zetten. Zoals iedere morgen, alleen nu in een veel langzamer tempo, haalde hij de krant uit de brievenbus en plofte neer op de bank met een kop koffie en een toastje. Hij zou deze week voor alles de tijd nemen. Voor alles behalve het reizen. Maar, bedacht hij grijnzend, dat kon ook niet anders met zijn gave.





Twee weken geleden had hij bij toeval zijn wonderbaarlijke gave ontdekt. Teleporteren! Verlangend naar een vakantie had hij een reisbrochure over de Bahamas doorbladerd. Met gesloten ogen zag hij zichzelf in een hangmat tussen palmbomen, de zon brandend op zijn huid, een zoete cocktail in de hand. Het verlangen was zo intens dat het haast pijn deed. Plots, toen hij zijn ogen weer opende, bevond hij zich op een wit verlaten strand! Eenmaal van zijn verbazing en schrik bekomen, testte hij zijn gave nog enkele malen. Het aanvaarden van iets zo bizar was relatief eenvoudig geweest en al gauw besloot hij een week vakantie te nemen om het er eens goed van te nemen.





En dat zou hij nu doen ook.

Na een uurtje hees hij zich zuchtend van de bank af om zich te wassen en aan te kleden. Aan dat ritueel had hij namelijk een hekel. Het was onoverkomelijk, maar pure tijdverspilling. Voor de trip van vandaag moest hij echter toch wel degelijk voor de dag komen, vond hij. Het scheren zou hij laten, daarvoor was het tenslotte vakantie. Hij blikte in de spiegel en knikte tevreden. Goed zo. En die stoppelbaard misstond hem helemaal niet.





In Central Park aangekomen, merkte hij de zwerver pas op toen deze een verschrikte kreet slaakte. Met grote angstige ogen keek hij liggend vanaf de grond op naar Charlie. Charlie knipoogde, glimlachte hem stralend toe en stapte weg uit de struiken. Hij was er gerust op. Wie zou nu in hemelsnaam een zwerver geloven? Niemand toch?

Hij was slechts eenmaal eerder in New York geweest. Vandaag zou hij Fifth Avenue aflopen, een langdurig bezoek brengen aan FAO Schwartz, om daar het nieuwe decadente speelgoed te aanschouwen, en de dag afsluiten met een late lunch in de Trump Tower. En ach, als het anders liep, dan was dat ook prima. Hij kon doen wat hij wilde, zolang hij wilde. Hij grinnikte; het was niet zo dat hij een vliegtuig moest halen, toch?





Dinsdag 2 juni





Net als op maandag volbracht Charlie hetzelfde ritueel, alleen nog iets later en langzamer. Bijna verbrandde hij zijn lippen aan de hete koffie, maar verder verliep alles op rolletjes en was het opnieuw een dag dat hij opgewekt opstond. De krant was licht beschadigd door de regen van afgelopen nacht. De krantenjongen vond het duidelijk te veel moeite om de krant volledig in de brievenbus te stoppen. Maar het tastte Charlie’s humeur niet aan.

Zijn blik viel op het voorpaginanieuws. Een vliegtuig van Brussel naar New York was gecrasht en de honderdtien inzittenden waren allen om het leven gekomen. Het deed hem niets, totaal niets. De zachte alarmbel, ergens achteraan in zijn hoofd, verdrong hij meteen. Tevreden met zichzelf en zijn leven, slurpte hij ongegeneerd luid zijn koffie verder op, intussen elke letter uit de krant lezend. Hij had namelijk de tijd, toch?





Vandaag besloot hij simpelweg naar Antwerpen te gaan. Ja, oké, niet bijster exotisch als je zelf al in België woont, maar het kon niet altijd ver en bijzonder zijn. Nadat hij vernomen had dat daar de tweede beste chef-kok van België de gerechten verzorgde, wilde hij graag dineren in het Hilton Hotel. Duur, dat wel, maar als je in rekening bracht dat transport hem niets kostte, kon hij zich wel eens een extravagante uitspatting veroorloven. Dus, hop, naar Antwerpen!





Woensdag 3 juni





Ontspannen en vrolijk wakker worden. Koffie en de krant. Niet scheren. Het welgekende ritueel voltrok zich ook weer die morgen. De krant was droog: uitzondering. Geen fel zonnetje: uitzondering nummer twee.

Maar daar bleef het bij tot Charlie de krant las en zijn blik op het treinongeval viel.

Het betreffende ongeval was gebeurd op de route tussen Oostende en Antwerpen.

Alle inzittenden dood. Op slag. Geen uitzonderingen.

Charlie verslikte zich in de koffie en hoestte als een bezetene om zijn luchtpijp vrij te maken. Toen las hij het artikel opnieuw. Waarom? Niet enkel omdat hij de tijd had, dat niet. Hij voelde een verontrustende kriebel, rond zijn hart en in zijn buikstreek. Een kriebel die zijn koffie vervelend deed opspelen en de zure oprispingen dreigden zijn perfecte dag te vergallen. Kijk, en daar had hij nu een hekel aan. De tekenen leken verdorie op schuldgevoelens! En waarom zou hij zich verdomme schuldig moeten voelen? Omdat…wat?

Hij wierp de krant geërgerd opzij en keek boos voor zich uit. Het was gewoon toeval, meer niet. Kom op nou, wat anders? Dagelijks, nee, elke minuut vertrok er wel ergens een vliegtuig.

Het treinongeval, dat was nou ook geen wereldschokkend nieuws. Dat gebeurde ook nog al eens. Machines, gemaakt door mensen, vertoonden defecten. Ziezo, meer niet.

Hij forceerde een glimlach en besloot zijn plannen voor die dag ongewijzigd te laten. Uiteraard. Hij had vakantie en de tijd.

Dus, op naar Brugge om te kuieren langs de vele grachten en de prachtige oude huizen.





Donderdag 4 juni





Goed, dat vrolijke opstaan zat er vandaag niet echt in. Eigenlijk had hij de hele nacht liggen woelen als een rat gevangen in een kooi. Zijn bed was een oorlogszone en de lakens en kussens de slachtoffers.

Zijn eerste gedachte: de krant! Hij was verdorie bang voor de krant!

Wat als hij nu eens de ganse morgen in bed bleef liggen? Of de hele dag? Nee, dat was geen optie, het was verdorie zijn vakantieweek.

Hij kon de krant in de brievenbus laten. Ja, dat kon hij doen. Makkelijk zat, de krant zat daar goed. Hij zou zich zo snel mogelijk aankleden, de koffie overslaan en zijn volgende reis uitvoeren. Zonder nadenken, zonder talmen.

Een, twee, drie en hop!

Zo liep het echter niet.

Zijn spiegelbeeld confronteerde hem tijdens het tandenpoetsen met een gepijnigde en vermoeide blik. Hij was toch wel sterker dan dat? Hij kon de krant toch wel vermijden? Ja, toch?

Snel trok hij een jeans en trui aan. Vandaag was een nonchalante kledingstijl troef. Hij zou Amsterdam bezoeken, zich een gek blowen, zodat hij deze nacht totaal verdoofd zou slapen als een beer in wintertijd. Niet zijn oorspronkelijke plan, maar geboren uit noodzaak en onrust.

Zodra hij voet zette in de woonkamer brak het klamme zweet hem uit. Hij kon geen stap verzetten, laat staan zich concentreren op zijn bestemming.

De brievenbus die hij door de glazen deur in de hal kon zien, tergde zijn zenuwen zodat hij het gevoel had elk moment te moeten kokhalzen. Nee, niet kijken, niet naar die gleuf in de muur kijken, naar die grijze papieren massa die er half uitsteekt.

Charlie sloot zijn ogen, zuchtte diep, concentreerde zich op Amsterdam en… stampte vloekend op de grond.

Het lukte niet! Goed, jij je zin, kreng, dacht hij terwijl hij naar de brievenbus beende. Hij griste de krant weg, zodat deze er half gescheurd uitkwam. Staand bladerde Charlie de pagina’s razendsnel om, hopend dat hij het artikel zou missen. Als er al een dergelijk artikel zou instaan uiteraard.

Maar het stond erin! Natuurlijk stond het erin!

Een zwaar busongeval tussen Oostende en Brugge.

Geen overlevenden.





Vrijdag 5 juni





Charlie kon zich amper herinneren hoe hij thuisgekomen was. Het moest hem op een of andere manier gelukt zijn, want hij lag in zijn bed. Een zalige comateuze nacht was aan hem voorbij gegaan, zonder nachtmerries of piekeren. Heerlijk. Voor even.

De realiteit sloeg hem onmiddellijk weer om de oren. Als er vandaag weer iets in de krant stond, dan wist hij niet wat hij verder doen moest. Dan…

Hij sloeg de lakens met een ruk van zich af en holde naar beneden naar de brievenbus. Zijn hart bonkend in zijn keel, zijn oksels vochtig, zijn hoofd een tikkende tijdbom. Moeizaam slikte hij speeksel door zijn gortdroge keel. Geen tijd voor koffie, geen tijd om tijd te hebben.

Hij moest het weten en wel nu meteen!

Niet eens geërgerd door alweer een halfnatte krant, las hij de voorpagina.

En daar stond het in kapitale, inktzwarte letters gedrukt: ‘Monsterlijke kettingbotsing op de snelweg tussen Utrecht en Amsterdam.’

Geen overlevenden!

Bij een kettingbotsing geen enkele overlevende? Niet eens een paar gewonden?

Dat kon geen toeval meer zijn!

Charlie merkte nu pas dat zijn vingers trilden, zo hevig dat de krant uit zijn handen viel. Hij staarde naar de gevallen krant, naar de afschuwelijke foto. Een beeld dat hij nooit meer kwijt zou raken omdat hij er zich schuldig aan voelde. Waarom en hoe wist hij niet. Maar hij was de oorzaak van al die ongevallen. Dat elk ongeval net op het traject gebeurde dat hij genomen had, sloot elke twijfel uit.

Zijn hele lijf voelde plots ijskoud aan. Hij realiseerde zich niet eens dat hij enkel in zijn onderbroek in de hal stond. Het bibberen van zijn benen wilde maar niet ophouden. De kou zat in zijn huid, tussen de verschillende huidlagen.

Na meer dan een uur ontwaakte hij uit zijn zelfbeschermende trance waarmee hij de wereld had willen buitensluiten. Tevergeefs.

Toen realiseerde hij zich iets. Hij moest het zeker weten. Geen tijd te verliezen.

Langzaam sloot hij zijn vochtige ogen en concentreerde zich.

PLOP.

Al teleporterend stond hij in zijn slaapkamer op de eerste verdieping van zijn huis.

Charlie zuchtte opgelucht. Stommerd, dacht hij. Het was allemaal inbeelding. Angsthaas. Niks schuldig aan al die ongevallen.

Hij trok zijn kamerjas aan en liep de trap weer af, op weg naar de keuken voor een welverdiende, oppeppende kop koffie.





Zaterdag 6 juni





Gelukkig bracht Charlie’s zus iedere zaterdag een verplicht bezoekje aan haar broer. Als dit ritueel zich niet elke week herhaald zou hebben, dan was het lijk van Charlie onderaan de trap niet zo snel ontdekt.

Een onfortuinlijke val had zijn nek gebroken.

Ongeval.

Geen overlevenden.

Geen uitzonderingen.





De ultieme straf

Door Mel Hartman





Pexé, Brazilië





Het was puur toeval dat we op die gemeenschap stuitten. Gemeenschap is een groot woord. Het was eerder een tiental mensen dat samenleefde, een soort commune, zeg maar.





Pedro Chovas, mijn vaste assistent, en ik, antropoloog dr. Oded Zimmerman, waren reeds een paar dagen onderweg, toen we hen ontmoetten. Moe, bezweet en horendol door de vele insecten die ons belaagden, hadden we onszelf de laatste uren voortgesleept.

Ik hoorde hen het eerst. Met mijn hand naar hem opgestoken maande ik Pedro halt te houden en stil te zijn. Hij trok vragend zijn wenkbrauwen op, tot ook hij schrok van een luide blaflach. Pedro’s hand ging meteen naar zijn pistoolholster. Ik schudde sussend mijn hoofd en wenkte hem me voorzichtig te volgen. Het was onmogelijk dichterbij te sluipen zonder het breken van enkele takken, maar we deden ons best. Naarmate hun stemmen duidelijker werden, verhoogde ook mijn hartslag en kwam mijn ademhaling er veel luider uit dan ik wilde. Achterom blikkend merkte ik dat Pedro’s donkerbruine ogen groot stonden en de typische zenuwtrek rond zijn neusgaten erger werd. Ik glimlachte hem geruststellend toe. Hij knikte en zijn blik zei: ik red het wel, het gaat wel. Hij had me nog nooit in de steek gelaten, bij geen enkele expeditie, en zou dat nu ook niet doen.

Je moet begrijpen dat het tegenwoordig nog zelden, zo niet, nooit meer voorkomt dat men een nieuwe stam ontdekt. De wereld wordt meer en meer in kaart gebracht, tot de vreemdste plantensoort en insect. Mensen ziet men minder makkelijk over het hoofd dan ongedierte, dat begrijp je natuurlijk wel. Maar ziehier, gehurkt glurend door het dichte gebladerte, aanschouwden we een stam die op deze plek, in de Amazone, nog niet eerder gevonden was. Dat wist ik zeker! Zowaar mijn naam en reputatie op het spel stonden! Ik hield mijn adem gespannen in en observeerde het gebeuren, nu met meer nieuwsgierigheid dan angst. Mijn baard, al in dagen niet geschoren, kriebelde vervelend en mijn oude, knokige knieën begonnen al gauw te protesteren. Geboeid bleef ik echter standhouden tot ik desnoods ter plekke zou verstenen.





Onwillekeurig gingen mijn gedachten naar een eerdere expeditie waar ik meerdere uren, samen met Pedro, een stam had geobserveerd. Net als nu, verscholen in de bosjes en zo stil als een luiaard in een boom. Toen was ik echter een stuk jonger, waren mijn spieren niet zo stram en traanden mijn ogen niet zo snel. Ouder worden aanvaardde ik met grote moeite, daar had ik mezelf al meermaals op betrapt. Thuis trok ik dagelijks fanatiek grijze haren uit mijn hoofd en bestudeerde ik opkomende rimpels met walging.

Maar ik dwaal af. De vorige expeditie.

De stam die we ontdekt hadden, bleek nog steeds aan kannibalisme te doen. In die tijd dachten antropologen dat we al alle mensetende stammen ontdekt hadden, dus was ik behoorlijk opgewonden geweest toen dat niet zo was. Weer thuis had ik dan ook zo snel mogelijk het artikel gepubliceerd, fantaserend over de aankomende erkenning in wetenschappelijke kringen en de vele lezingen die zouden volgen. Niets bleek echter minder waar! Een collega, die ik niet met naam zal noemen, overschaduwde mijn artikel met zijn spectaculaire ontdekking. Mijn stam verdween in de schaduw tot het volledig door de vergetelheid werd opgeslokt. Er was wel erkenning en respect voor mijn artikel, maar het verliet amper het instituut waar ik voor werkte en haalde niet eens het nieuws, nog geen miezerig radioberichtje.

Pedro stootte me per ongeluk aan toen hij begon te wiebelen en bracht me zo terug naar het heden.





De stamleden zagen er niet gevaarlijk uit, integendeel. De groep bestond, zover ik snel telde, uit een zestal vrouwen en vier mannen. Kinderen waren nergens te bekennen. Dat verbaasde mij op dit moment helemaal niet. Mogelijk waren ze op andere plaatsen aan het spelen of aanwezig in een van de vele kleihutten, een veertigtal verspreid op de open vlakte. Een veld dat verder omsingeld werd door hoge bomen en dichte struiken. Ik maakte mentale foto’s en notities, vertrouwend op mijn olifantengeheugen.

De zanderige ondergrond waarop ze liepen, vertoonde slechts één uitzondering. Aan de linkerrand bevond zich een soort van moestuintje. Het lag iets te veraf om duidelijk te zien en bovendien blokkeerde het felle zonlicht, dat hier niet tegengehouden werd door de flora, mijn zicht. Als ik het echter goed zag, dan bestond het tuintje slechts uit één plantensoort.

De inheemse bevolking ging gemoedelijk met elkaar om. Twee vrouwen zaten in kleermakerszit op de grond en scheurden slierten van lange takken, vermoedelijk om touw van te maken. Een andere vrouw had vuile handen van een substantie die leek op klei die ze snel en handig rond een vorm kneedde. Twee mannen vilden een dier dat al te ver verminkt was om zijn origine te kunnen bepalen. Ze waren volledig naakt. In feite hadden ze helemaal geen opsmuk die hun lichaam sierde, noch in de vorm van beschildering, noch met sieraden. Ik vroeg me af waarmee ze zich beschermden tegen bloedzuigende insecten.

Ik merkte dat mijn hartslag weer in zijn normale ritme tikte en ook Pedro leek zich meer te ontspannen. Zijn neusvleugels trilden nu heel wat minder heftig. Ik besloot het erop te wagen, tenslotte waren ontmoetingen zoals deze mijn werk en leven.





Ik kwam langzaam rechtop, bruuske bewegingen zouden hen mogelijk doen schrikken. Mijn knieën, waar ik al jaren elke dag last van had, kraakten pijnlijk. Ik was met mijn drieënvijftig niet meer de jongste. Behoedzaam deed ik enkele stappen vooruit tot ik volledig uit het gebladerte tevoorschijn kwam met Pedro naast me.

Een van de vrouwen kwam net haar hut uit toen ze me zag staan. Ze knipperde niet eens met haar ogen, maar keek me alleen nieuwsgierig en verbaasd aan. Enkele woorden en een wijzende hand deed de anderen eveneens naar ons omkijken. Geen van hen ging in een verdedigende positie staan, ze bleven gewoon zitten of staan en ons aangapen. Een van de mannen trad naar voren en wenkte ons dichterbij te komen. Hij leek de oudste van de groep, maar behalve zijn grijze haren, zag hij er nog fit en jong uit.

We deden wat hij ons gebood. Pedro hield wederom zijn hand subtiel op het pistoolholster. Ik verwachtte geen agressief optreden van hun kant, maar begreep dat Pedro zijn taak ten opzichte van mij zoals altijd ernstig nam.

De man verbreedde zijn glimlach gelijkmatig met onze stappen. Wederom overviel me het gevoel dat het hier een erg vreedzaam volkje betrof. Nu we dichter bij hen stonden, zag ik dat ze behoorlijk lang waren. Ikzelf was bijna twee meter groot en daar deden de stamleden gemiddeld niet voor onder. Hun huid leek ook donkerder dan in deze gebieden verwacht kon worden. En ze zagen er allen opvallend gezond uit.

Ik zag het artikel dat ik zou publiceren in ‘Anthropology Today’ al voor me en de roem die me te wachten stond. Nu zou het me lukken, nu zouden de media me niet negeren en wetenschappers over de hele wereld zouden me benijden. Dit gebied stond geklasseerd als onbewoond en ziehier! Wat een ontdekking! Maar ik zou nog veel meer ontdekken.

Meer dan goed voor me was.

De man knikte kort toen we op een meter voor hem stonden en sprak ons toe. Met mijn basiskennis Portugees begreep ik de nuances, maar niet de woorden. Pedro echter, linguïst als hij was, pikte veel meer op dan ik. Gelukkig. De taal, zo vertelde Pedro me later, vertoonde ook veel meer overeenkomsten met de oorspronkelijke Tupi-Guaranitaal dan met het Portugees.

De man heette ons welkom, zo vertaalde Pedro, en vroeg waar we vandaan kwamen. Pedro gaf hem omslachtig en duidelijk geprononceerd antwoord.

Daarop vroeg de oudere of we dorst en honger hadden. Dat begreep ik wel meteen omdat hij er de universele gebaren bij gebruikte. Ik knikte gretig en boog mijn hoofd dankbaar.

De man grinnikte en wenkte ons hem te volgen. Af en toe wierpen de andere bewoners ons een blik toe, maar verder leken ze zich niet aan ons te storen. Ze vervolgden glimlachend hun werkzaamheden alsof er niet net twee vreemden hun dorp waren binnengekomen. Het verbaasde me wel dat ze niet meer nieuwsgierig waren naar onze kledij of onze rugzakken. En nu vroeg ik me wel af waar de kinderen waren.

De oudere man leidde ons een uit klei, bladeren en takken bestaande hut binnen die binnenin aangenaam geparfumeerd rook. Er lagen dierenvellen over de grond verspreid. Daarnaast ontwaarde ik enkele primitieve attributen voor koken en jagen. We gingen allen zitten rondom een vuurtje waar de restjes hout nog lichtjes nasmeulden. Ik had het commando niet gezien, toch kwam er een vrouw de hut binnen met een schaal fruit en een onregelmatig gevormde kan.

‘Hij vraagt ons eerst te eten en te drinken, voor we verder praten,’ vertaalde Pedro.

Het hoefde ons geen tweede maal gezegd te worden. De geur van het fruit kringelde meteen door de hut heen en zou vast niet smaken zoals het gemanipuleerde fruit dat wij thuis gewoon waren. Het drankje dat we erbij kregen, smaakte vreemd maar niet slecht. Bladeren van een plant die ik niet herkende, met zwarte stipjes erop, dreven in het vocht. Nadat we ons lichaam van de nodige brandstof hadden voorzien, vroeg ik Pedro om de man te vragen naar de drank.

‘Ze komen van een bijzondere plant die door hen gekweekt wordt.’

‘Hoe heet die plant?’ vroeg ik.

‘Het is moeilijk te vertalen, maar leunt het dichtst aan tegen het woord ‘medicijn’ of ‘helende plant’,’ antwoordde Pedro.

Ik knikte en stak de kan toostend naar de man toe, voor ik nog een grote slok nam. Ja, ik was het ermee eens. Ik kon de werking van het vocht bijna voelen naarmate het zijn weg door mijn slokdarm vervolgde. Het was tintelend en extreem verfrissend, alsof mijn cellen onderweg een verjongingskuur kregen.

Toen deed de oude man iets wat me danig deed schrikken.

Hij nam een scherpe steen van de grond naast hem en kerfde diep in zijn linkerarm. Het bloed gutste er meteen met een dikke straal uit.

Ik sprong op. ‘Wat doe je nou?!’

De man grijnsde enkel en stak zijn arm naar voren, na het bloed er met een grauwe doek afgeveegd te hebben. En daar, onbedrieglijk, vlak voor mijn neus, heelde de wond in enkele seconden. Ik staarde gebiologeerd naar zijn arm, nog lang nadat de wond gedicht was.

‘Hij zegt,’ fluisterde Pedro, nog herstellend van dit wonder, ‘dat dat het effect is van die plant.’

‘Hoe…’ maar verder kwam ik voorlopig niet.

De oude man gebaarde naar mijn arm en gaf me de steen aan. Ik schudde resoluut mijn hoofd. Hij schoot blaffend in de lach en klapte daarbij geamuseerd op zijn dijbenen, terwijl hij met moeite enkele woorden tussen het lachen door kreeg.

‘Bange witte mensen,’ vertaalde Pedro.

Ik wuifde met mijn hand. ‘Ja, dat vermoeden had ik al.’

Een van de vrouwen stak haar hoofd in de hut en wisselde enkele woorden met de oude man. Uiteraard kon ook zij haar lachen niet inhouden.

‘Vraag of we de plant mogen zien,’ spoorde ik Pedro aan.

Dat bleek absoluut geen probleem te vormen. Gedrieën verlieten we de hut en liepen, zoals ik verwachtte, naar het moestuintje. Misschien beeldde ik het me in, maar mijn knieën deden voor het eerst sinds lange tijd niet moeilijk en voelden beter aan dan ooit.

De geur kwam ons al op een behoorlijke afstand tegemoet. Een scherpheid die een nieuwe dimensie aan het begrip bitter leek toe te voegen. Gelukkig smaakte het goedje minder fel dan het rook. De plant leek nog het meest op de eryngium paniculatum, een ongeveer twee meter hoge plant die prima gedijt op open velden. Alleen was het zwart gestippelde gebladerte hier nog fijner en scherper en bevatte het geen bloemen in het centrum.

De oude man ratelde nu aan een stuk door. Pedro deed verwoed zijn best hier en daar de woordenstroom te vertalen.

Dit is wat me duidelijk werd.

De plant verlengde het leven aanzienlijk, heelde wonden en genas ziektes met honderd procent doeltreffendheid. Het werkte meteen, al na de eerste slok. Ook verwondingen aan het hart of de hersenen, genazen razendsnel. De meeste stamleden bereikten een gemiddelde leeftijd van driehonderd jaar voor ze uiteindelijk toch langzaam verouderden en de dood tegemoet gingen. De man vermoedde dat het lichaam een zekere immuniteit opbouwde tegen de goede stoffen uit de plant, zodat het effect niet voor eeuwig was. Ze vermoedden eveneens dat, net zoals bij alles in de natuur, de plant ook een groot nadeel bevatte, namelijk onvruchtbaarheid. Ik zag Pedro’s gezicht betrekken toen hij dit hoorde. Uiteraard, zijn vrouw wilde minstens vijf kinderen en hij vreesde nu voor de gevolgen, hoewel hij niet zoveel had gedronken. Vandaar dus dat er geen kinderen aanwezig waren in het dorpje en de populatie wel erg dun was. Dat verklaarde een hoop.

De verbazing bij Pedro en mij kon niet groter geweest zijn als ze gezegd hadden dat ze buitenaardse wezens waren. Ik besloot ter plekke om zoveel mogelijk van deze planten mee naar huis te nemen. Gekookt, gedroogd en ontdaan van ongedierte uiteraard. De regels en wetten waren wat dat betreft maar al te duidelijk. Toch vreesde ik niet dat de planten tegengehouden zouden worden. Ik was tenslotte een gerenommeerd antropoloog met de nodige documenten op zak.

Mijn expeditie in het Amazonewoud kon niet meer stuk. Een onontdekte stam van langlevende mensen en een nieuwe plantensoort die weleens de wereld op zijn kop kon zetten! Ik kon hierna gaan rentenieren en alleen al leven van de rechten op mijn boek en mijn aandelen bij een farmaceuticabedrijf.

De aankomende roem had mij in een roes gebracht tot Pedro me ruw aanstootte met zijn elleboog. Ik ontwaakte uit mijn dagdroom en grijnsde breeduit. Er waren nog een paar zaken die ik verklaard wilde hebben en daarna wilde ik zo snel mogelijk huiswaarts keren.





Londen, Engeland





Mijn vrouw, Vanessa, geloofde er geen woord van. Aanvankelijk dan. Je moet begrijpen dat ze nog rationeler ingesteld was dan ik. Ze werkte als computerprogrammeur voor een groot bedrijf en ging prat op empirische bewijzen. Hoewel ik uitgeteld en gebroken thuisgekomen was, kon ik niet meteen naar bed toe. Opgewonden en met uitgesproken gebaren, vertelde ik het hele verhaal aan mijn vrouw die altijd mijn grootste steun en toeverlaat was geweest. Deze keer echter keek ze me aan alsof ik niet een wonderbaarlijke plant had meegenomen, maar bedwelmd was door een hallucinerende Braziliaanse paddenstoel.

‘Het hoort thuis in fictieverhalen of films,’ besloot ze rustig. ‘Een plant met die eigenschappen hoort niet te bestaan, het is onnatuurlijk.’

‘Hoor wat je zegt!’ stootte ik boos en verontwaardigd uit. ‘De realiteit overtreft vaak de verbeelding, weet je nog?’

Ze wendde haar hoofd echter af. ‘Je hebt het vast verkeerd begrepen. En trouwens, jouw realiteit overtreft vaak de verbeelding.’ Ze benadrukte het woord ‘Jouw’.

We zaten gezamenlijk aan de keukentafel, ieder met een glaasje wijn. Een schoteltje met blokjes kaas en olijven stond voor ons. Er werd amper van gegeten.

‘Hoe verklaar je dan de uitzonderlijke ouderdom van die stamleden?’ drong ik verder aan.

‘Leugens. Hoe kunnen ze dat in hemelsnaam bewijzen?’

Ik gaf niet op. ‘Die wond die wonderbaarlijk snel genas?’

‘Misschien is hij wel een uitzondering en helen al zijn wonden snel.’

‘Aha!’ Ik sloeg met mijn vlakke hand op de tafel. ‘Daar zeg je het al. Het was dus uitzonderlijk! Tegennatuurlijk!’

Ze schokschouderde. ‘Oké, stel dat je gelijk hebt –’

‘Ik heb gelijk!’

Ze zuchtte diep. ‘Stel dat je gelijk hebt. Dan nog is het niet goed.’

‘Hoe bedoel je? Het is fantastisch! Nooit meer ziek worden, een extreem lang leven!’

‘De natuur heeft het zo niet bedoeld, Oded!’ Ze nam een grote slok wijn. Ik wist dat ze op die manier probeerde haar zelfbeheersing te bewaren.

‘Als de natuur het niet zo bedoeld had, dan bestond die plant niet.’ En dat meende ik ook. Ik bedoel, het was toch zo?

Ze schudde haar hoofd. ‘Nee, Oded, daarom zijn ze onvruchtbaar.’

‘Wel, er zijn kinderen genoeg op deze wereld.’

‘Zie je het al voor je?’ Nu klonk ze echt boos. ‘Allemaal volwassen mensen die eeuwenlang leven en geen kinderen meer? Hoe moet het dan verder met de mensheid?’

Goed, daar had ze een belangrijk punt. Ten slotte zouden ook die langlevende mensen ooit sterven en dan zouden er geen kinderen meer zijn om hen te vervangen. Ik was bovendien te moe om die filosofische discussie voort te zetten en wilde het liever over een andere boeg gooien. Vanessa zag mijn twijfel en haakte er onmiddellijk op in.

‘Ziezo, daar heb je het. Tegennatuurlijk.’

Ik schonk nog wat wijn in, mezelf wat tijd gevend om een passende opening te verzinnen voor mijn aanbod. Maar mijn vermoeide hersenen die nu meer de kwaliteit van zaagsel hadden, werkten niet op de normale snelheid.

‘Je mag het niet algemeen bekend maken,’ voegde Vanessa er nog zacht aan toe.

Met een bonk zette ik de fles weer op tafel, harder dan ik bedoelde. ‘Ben je helemaal! Natuurlijk moet ik dit bekend maken! Het wordt mijn Grote Doorbraak!’

Opnieuw zuchtte Vanessa. Ze kende me lang genoeg om te weten dat ze me toch niet kon tegen houden.

‘Ik zal ervan blijven drinken.’ Ik keek haar vastbesloten aan.

‘Je doet maar.’ Ze klonk verslagen. Het was me gelukt, maar nu kwam het moeilijke gedeelte.

‘Ik wil dat jij er ook van drinkt.’

Haar ogen vernauwden zich. ‘Nooit!’ zei ze resoluut.

‘Maar je moet!’ kreunde ik. ‘Ik wil niet zo lang leven zonder jou!’

‘Ik wil sterven wanneer mijn natuurlijke tijd gekomen is, niet anders.’

‘Verdorie, Vanessa! Wat als ik het dan niet bekend maak? Zou je het dan drinken?’

Haar innerlijke strijd weerspiegelde zich in opeengeklemde kaken en een gefronst voorhoofd. ‘Nee, ook dan niet,’ besloot ze en stond op. Ik ging eveneens staan en stampte nog net niet als een razende stier op de grond. Daar was ik te moe voor. Ze beende de keuken uit en ik hoorde haar voetstappen de trap opdenderen.





Maar natuurlijk! Ik zou het stiekem doen! Een kleine hoeveelheid had ik namelijk meegenomen in mijn koffer, het overgrote deel rechtstreeks verscheept naar mijn werkplek. Ik graaide in de tas tot ik het luchtdichte zakje vond en liep naar de keuken, nog steeds laaiend en teleurgesteld, maar ook opgewonden.

Al vanaf ons huwelijk hadden Vanessa en ik de gewoonte, voor we gingen slapen, de dag af te sluiten met een kopje thee en een boek in bed. Die thee werd meestal gezet door mij, zodoende ook deze avond. Ze zou niets vermoeden, aangezien ze haar thee sterk gesuikerd en met een tikkeltje citroen opdronk. Ik had haar er vaak mee geplaagd dat het niets uitmaakte wat voor thee ze dronk omdat de smaak toch verdoezeld werd. Dat kwam nu mooi uit.

Mijn opwinding verbergend kwam ik de slaapkamer binnen, waar mijn vrouw al onder de dekens lag met een roman in haar handen.

‘Ik heb thee gemaakt,’ zei ik zo neutraal mogelijk.

‘Lekker.’ Ze liet haar boek zakken en keek me weifelend aan. ‘Het spijt me van daarnet. Laten we het er morgen nog eens over hebben. Het is nu laat en…’

‘Je hoeft je niet te verontschuldigen, lieverd.’ Ik plaatste een kopje thee op haar nachtkastje en trok mijn kleren uit. ‘Ik begrijp dat het nogal overweldigend overkomt.’

Ze knikte, nipte van de thee en hernam haar leesavontuur.





De afgelopen uren had ik afgewacht, te zenuwachtig om de slaap te vatten. Ik sloop de trap af naar de keuken waar ik een scherp vleesmes uit de lade nam. Even behoedzaam sloop ik de trap weer op. Met het mes geheven in mijn hand, keek ik even neer op mijn slapende vrouw.

Het was wreed wat ik zou doen, toegegeven, maar ik zou alles doen voor de wetenschap en om haar voor altijd bij me te houden. Goedschiks of kwaadschiks. Het feit bovendien dat mijn vrouw me aanvankelijk niet geloofde, kwelde me meer dan ik had verwacht. Als zij al aan me twijfelde, hoe zouden de wetenschappelijke kringen dan reageren?

En goed, er speelde nog een andere factor mee. Ik kon haar gerust verwonden, ze zou me zo goed als zeker vergeven. De theorie moest nog eenmaal getest worden voor ik het de wereld in zou sturen. Geen enkele wetenschapper stond graag voor gek. Op mezelf uitproberen was onmogelijk. Ik was fobisch voor mijn eigen bloed en kon niet eens een prik verdragen, laat staan een messnede.

Ik zuchtte diep en raapte al mijn moed bij elkaar.

Alles voor de wetenschap!

Het verliep echter totaal anders dan gepland.

Door een rondslingerend kledingstuk, bleef ik met mijn voet haken en struikelde wild zwaaiend met mijn armen naar voren. Als een gevallen muur belandde ik bovenop mijn vrouw. Ik vroeg me net af waarom ze van deze stunt niet wakker geworden was tot ik het mes in haar borst zag steken.

Recht in haar hart!

Ik strompelde overeind, geschrokken, maar niet ongerust. Had de oude man niet beweerd dat de plant ook ernstige verwondingen aan het hart genas? Dat wist ik wel zeker. Met een snelle ruk trok ik het mes uit haar lichaam.

Ik ging in de fauteuil naast het bed zitten en wachtte af.

En wachtte af.

Naarmate de minuten en daarna de uren verstreken, brak het koude zweet me meer en meer uit. Om de zoveel tijd boog ik me over mijn vrouw heen en bestudeerde de wond. Hij bleef hetzelfde. Het bloeden was allang gestopt, al na enkele seconden. De dood was nagenoeg onmiddellijk ingetreden. Zou dat de reden zijn waarom ze niet ontwaakte?

Nee, ik schudde mijn hoofd, ook dodelijke wonden genazen. Dat had het stamlid ons verteld.





De ochtend brak aan en gaf de bleke huid van mijn vrouw een nog witter aanzien. Emoties van paniek overheersten mijn denken. Ik schudde aan haar schouders. Riep haar naam, nee, schreeuwde haar naam! Tevergeefs.

Ik holde de trap af, kookte nog wat bladeren en goot het mengsel met een trechter in haar mond. Het drankje liep er grotendeels uit. Met een handdoek, bevochtigd met het aftreksel van de plant, depte ik de wond.

Een gil!

Ik gilde het uit. Meer dan eens. Als een onophoudelijke sirene.

Verslagen zakte ik neer op de grond. Ik was nu zo goed als volledig emotioneel en lichamelijk op. Hou je hoofd erbij stommerik en bel de ziekenwagen!





Blantyre House, Kent





Ze hadden me niet geloofd. Na een proces dat maanden had voortgesleept, was ik schuldig bevonden aan moord met voorbedachten rade. Er was geen enkele plausibele reden voor de dag gekomen waarom ik met een groot scherp vleesmes de slaapkamer zou binnengaan in het midden van de nacht, behalve om mijn vrouw te vermoorden. De doeltreffendheid van de messteek, recht in het hart, versterkte mijn schuld.

Meerdere collega’s getuigden dat ik leefde voor mijn werk en dat de relatie tussen mijzelf en mijn vrouw dus wel op een laag pitje moest staan. Jaloezie, niets meer of minder. Gehaaid zagen mijn collega’s de mogelijkheid om een geduchte tegenstander uit de weg te ruimen, zodat zij meer kans hadden op ontdekkingen en publicaties. De wereld van de wetenschap was hard.

Bovendien getuigde een buurvrouw met een oude wrok ook nog eens over nooit voorgekomen echtelijke ruzies met slaande deuren en gegil. Leugens, alleen maar leugens.

Pedro liet me echter niet meteen in de steek, de goeie man. Hij trok met een collega van me de Amazone in, naar exact dezelfde plaats. De goden speelden een wreed spelletje met me: de stam was vertrokken! Het moestuintje met de wonderlijke planten hadden ze volledig verwijderd! Zelfs de foto’s die we genomen hadden, waren mislukt. De getuigenis van Pedro had geen enkele waarde meer en werd als absurd en beledigend voor het hof ontvangen. Het hof was zo onvermurwbaar dat ze niet eens het snelle genezingsproces wilden testen.

Levenslang.

Ik werd als voorbeeld gesteld en had levenslang gekregen, zonder kans op vervroegde vrijlating.

Ik puzzelde me suf omtrent de reden waarom mijn vrouw de wond niet had overleefd. Ze had de thee gedronken! Daar was ik van overtuigd. Ik kon niets bedenken en berustte in mijn lot en verdriet.

Alleen Pedro, mijn trouwe assistent, bracht me een eenmalig bezoek. Daarna zag ik hem nooit meer. Uit schaamte wellicht. Maar bij dit ene verhelderend gesprek kwam aan het licht dat de oude man ook iets gezegd had over de insecten die zich op de bladeren van de plant bevonden.

De zwarte stipjes!

Pedro had het toen niet goed begrepen, – de man sprak ook zo snel! – Maar het werd ons nu duidelijk wat waarschijnlijk de wonderlijke effecten veroorzaakte. De symbiose tussen de plant en de insecten! Niet de plant alleen!

Het bewijs van mijn onschuld zou dus pas over ongeveer honderd jaar aan het licht komen, wanneer mijn lange levensduur als een wonder beschouwd zou worden.

Honderd jaar om mezelf te vervloeken voor mijn stommiteit!

Levenslang betekende in mijn geval de ultieme straf.





