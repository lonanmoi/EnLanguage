Lied van Angst





PROLOOG





1 Maandag 2 december 1985



‘Fuckin’ whistle player, move on, keep your fuckin’ head down!’

Tom Nolan drukt zijn hoofd in de natte klei en ziet vanuit een ooghoek hoe zijn commandant Pat Daly tekeer gaat. ‘I’ll kick your fuckin’ head off. Move, move.’

Zijn wang schuurt over een scherpe steen, hij merkt niet dat bloed uit een wond stroomt, hij voelt eigenlijk helemaal niets meer.

Met zijn laatste krachten duwt hij de kist met explosieven voor zich uit door de modder.

Niet in slaap vallen, niet nu! Zijn maat Liam kreeg gisteren van Daly zo’n harde trap tegen zijn scheenbeen dat hij dacht dat het gebroken was. Nog even volhouden, de ogen niet dichtdoen, nooit opgeven!

Flarden van herinneringen schieten door zijn hoofd. Het beeld dat blijft hangen is dat van het witte, rietgedekte huisje aan de weg van Tourmakeady naar Westport. Achter het kleine, ronde raampje zit zijn moeder. Ze is verdiept in haar breiwerk en kijkt niet op als hij over het modderige paadje langs het huis loopt, een weekendtas in zijn hand. Hij vertrekt zonder een woord en geeft haar geen kans om afscheid te nemen van haar enige zoon. Het afgelopen half jaar heeft hij zich daar vaak schuldig over gevoeld. Hij weet echter dat ze hem nooit had laten gaan als hij haar had verteld wat hij ging doen.

In zijn tas zat niet meer dan wat kleren, een bijbel en drie fluiten. Zonder fluiten had hij het de afgelopen maanden niet volgehouden. Hij dankt God elke dag dat hij zijn instrumenten nog heeft. Voor hetzelfde geld waren ze als een hoopje gesmolten metaal geëindigd in het haardvuur. Op de dag van hun aankomst sprak Pat Daly hen toe. Ze waren toegetreden tot het leger. Alle banden met het verleden moesten daarom worden verbroken. Daly liet alle tien jongens de inhoud van hun tassen uitstallen op een lange houten tafel en droeg ze op alle persoonlijke voorwerpen op de smeulende turven te leggen. Zo gingen foto’s van familieleden, zilveren beeldjes ter herinnering aan de eerste communie en lievelingsboeken verloren in de vlammen. Dat Tom Nolan zijn fluiten mocht houden dankte hij aan zijn ingeving om te vragen of hij er nog een laatste keer op mocht spelen alvorens ze in het vuur te gooien. Wat hij had gehoopt gebeurde. Negen jongens en Pat Daly luisterden ademloos naar zijn vertolking van Four Green Fields , het lied over de zonen die de strijd van hun vaders voortzetten. ‘Good lad,’ zei Pat Daly. Zijn fluiten bleven gespaard.



Weer schrikt Tom omdat hij zijn ogen had gesloten. Ergens in de verte hoort hij Pat Daly schreeuwen. Zijn stem klinkt nu niet meer zo hard als net.

‘Move, move. Keep your head down.’

Versuft richt Tom zich op om te kijken waar hij zich bevindt en waar hij heen moet. Vanuit het niets is daar opeens de knal. Een snerpende pijn in zijn gezicht valt samen met het merkwaardige gevoel dat zijn hoofd van zijn romp wordt gescheiden.



2 Donderdag 5 december 1985



Drie dagen later wordt Tom Nolan wakker. Het eerste wat hij voelt is een stekende pijn achter in zijn hoofd. Als hij zijn ogen opent ziet hij een zuster. Met een vinger op haar mond maakt ze hem duidelijk dat hij stil moet blijven liggen. Hij schrikt. Waarom hoort hij niets? Waarom praat de zuster niet tegen hem? Dan hoort hij voetstappen op de gang en gaat de deur van zijn grauwwitte kamer open. Een zwartharige man met een scherp gezicht stapt de kamer binnen. Hij heeft een witte jas aan en tussen zijn lippen hangt een sigaret.

‘Zo, je bent wakker geworden? Dat valt niet tegen. Voorlopig moet je zo stil mogelijk blijven liggen. Dat vermindert het risico op chronische hoofdpijn als gevolg van een verwaarloosde hersenschudding. Je hebt al kennis gemaakt met Clodagh, zie ik. Zij zal je de komende tijd verzorgen. Ze kan niet praten, maar ze verstaat je wel. Good luck!’

Tom probeert tevergeefs iets te zeggen. Met zijn rechterhand voelt hij voorzichtig aan zijn hoofd. Zijn vingers stoten niet op zijn huid, maar op stof. De zuster gaat naast hem staan en houdt zijn hand vast. Weer gebaart ze hem om stil te blijven liggen en glipt daarna de deur uit.

Verward probeert Tom te bedenken waar hij is. Zonder zijn hoofd te bewegen laat hij zijn blik rondgaan. Hij weet zeker dat hij deze kamer nog nooit heeft gezien. Hoe is hij hier terechtgekomen? Hoe lang ligt hij hier al? Hij sluit zijn ogen en concentreert zich op de pijn in zijn hoofd. Waar zit het precies? Aan de achterkant of toch meer bij zijn oor? Het lukt hem niet om de pijn precies te lokaliseren. Hij hoort dat de deur van zijn kamer open gaat en kijkt op. Clodagh komt binnen. Ze heeft een spiegel in haar hand en houdt die zo dat Tom zichzelf kan zien. Hij schrikt van de aanblik. Zijn hele hoofd, op zijn ogen en mond na, is in wit verband gewikkeld. Voorzichtig voelt hij met zijn vingertoppen of het klopt wat hij ziet. Behoedzaam legt hij zijn arm weer naast zich neer en ziet een slang die vanuit zijn onderarm naar een plastic zak loopt die gevuld is met een doorzichtige vloeistof.



Zijn ogen vallen dicht en hij probeert zich te herinneren hoe hij in deze kamer is beland. Langzaam doemt er vanuit de mist in zijn hoofd een beeld op. Het is een rotsblok waarachter hij ligt te wachten. Maar waarop? Hij heeft het koud en zijn kleren zitten onder de modder. Het regent onophoudelijk. Dan schreeuwt iemand wat, waaruit Tom concludeert dat hij zijn plek moet verlaten en verder moet kruipen door het lange natte gras.

Haarscherp overziet hij nu het modderige terrein waar ze dagenlang in de stromende regen hebben rondgekropen. Steeds maar weer kregen ze dezelfde opdracht: breng de kist met explosieven van de ene kant van het terrein naar de andere. Al zijn spieren doen zeer en hij kan zijn ogen niet meer openhouden van vermoeidheid. Steeds weer schreeuwt Pat Daly dat ze door moeten gaan, of juist moeten blijven liggen. De aandrang om op te staan en weg te lopen wordt steeds sterker. Toch doet hij dat niet. Het gaat om het bloed van zijn vader. Het is zijn taak om ervoor te zorgen dat zijn vader niet voor niets is gestorven. Daarom heeft hij zich gemeld bij het leger. Nu moet hij volhouden. Hij moet de strijd voortzetten die zijn vader het leven heeft gekost.



Ondanks de pijn die zijn hoofd lijkt de splijten, twijfelt hij niet aan zijn missie. Al kan hij zich niet herinneren wat er is gebeurd en waarom hij hier in een ziekbed ligt, hij weet zeker dat hij door gaat. Zo gauw de hoofdpijn over is, meldt hij zich weer bij Pat Daly. Hij zal Pat laten zien dat hij een goed soldaat is en alles over heeft voor hun ideaal.



Eerste kerstdag brengt hij door in gezelschap van de zwijgende Clodagh, de arts Jim Finnerty en Liam, zijn maat die speciaal voor de gelegenheid het trainingskamp mocht verlaten. Van hen hoort hij wat er precies is gebeurd. Volgens Liam negeerde Tom drie keer achter elkaar de commando’s van Daly. Toen Tom zich vervolgens oprichtte om rond te kijken, ging Daly door het lint. In een aanval van blinde razernij schopte hij Tom tegen de zijkant van zijn hoofd. Iedereen hoorde het gekraak van botten en vreesde het ergste. Een uur later werd Tom, die nog steeds buiten bewustzijn was, afgevoerd met een vrachtwagen. Jim Finnerty voegt daaraan toe dat de schade achteraf erg meeviel. Alleen Toms jukbeen was gebroken en hij had een flinke hersenschudding opgelopen. De arts verwacht dat Tom half januari hersteld is, al kan hij niet garanderen dat hij dan geheel verlost is van zijn hoofdpijn.





3 Donderdag 15 januari 1986



Onder zijn voeten voelt Tom Nolan de dunne ijslaagjes breken die zich de afgelopen nacht hebben gevormd op de zompige veengrond. Geblinddoekt laat hij zich meevoeren. Hij moet oppassen dat hij niet uitglijdt of struikelt. Harde handen duwen hem in een auto die al wegrijdt voordat hij goed en wel zit. Hij valt om en een hand op zijn schouder belet hem zich op te richten. Zijn hoofd dreunt door het gebonk van de auto die met hoge snelheid over de onverharde weg rijdt. Het maakt hem niets uit. Hij weet dat hij wordt overgebracht naar één van de belangrijkste centra van de PIRA, de Provisional Irish Republican Army. Daar zal blijken of hij daarvan lid zal worden.



Na minder dan een uur stopt de auto. Als ze nu op de plaats van bestemming zijn aangekomen, heeft de reis korter geduurd dan Tom had verwacht. Omdat zijn gevoel hem zegt dat ze noordwaarts zijn gereden, moeten ze ergens in County Mayo, of misschien Sligo zijn en niet, zoals hij had gedacht, in Donegal. Hij komt er waarschijnlijk nooit achter. Niemand weet waar het hoofdkwartier van hun leger zich bevindt, alleen de hoogste leiders.

Iemand trekt Tom aan zijn arm, zegt hem dat hij de auto moet verlaten en met zijn handen van de blinddoek moet afblijven. Tot zijn verrassing wordt hij een andere auto ingeduwd, die meteen met hoge snelheid wegrijdt. De man achter het stuur gebiedt hem plat op de bank te gaan liggen. Nog steeds heeft Tom het gevoel dat ze naar het noorden rijden. Langer dan de eerste etappe jakkeren ze over slechte wegen. Nu weet Tom wel zeker dat ze ergens in County Donegal zijn, wat ook de meest voor de hand liggende regio is voor het hoofdkwartier: verlaten, heuvelachtig en dichtbij Noord-Ierland.

Tom hoort dat de auto tot stilstand komt in een afgesloten ruimte. Autodeuren gaan open en achter hem worden andere deuren dichtgeslagen. Een man, waarschijnlijk de chauffeur, komt naast hem zitten op de achterbank en frunnikt wat aan de touwtjes waarmee de kap die over zijn hoofd zit is vastgebonden. Tot zijn verbazing ziet hij bijna niets als de kap is verwijderd. De man stapt weer uit en houdt de deur voor hem open. Tom volgt hem door een donkere ruimte en concludeert dat het inderdaad de chauffeur is. Hij schrikt als opeens een aantal TL-lampen beginnen te knipperen en daarna een fel licht uitstralen. Links in de hoek van de ruimte staat een dikke man met een kaal hoofd bij een deur. Met een knikje voor de chauffeur en een onderzoekende blik naar Tom houdt hij de deur open.



De kamer die ze betreden heeft geen ramen. In het midden staat een grote door houtworm aangevreten tafel. Boven de tafel hangt een enkel peertje van niet meer dan vijfentwintig watt. Aan de lange zijde van de tafel zitten twee mannen naast elkaar.

‘Tom Nolan,’ zegt de man met zwart haar en donkere ogen. Tom durft hem niet aan te kijken en mompelt bevestigend.

‘We hebben gehoord wat er is gebeurd,’ zegt de andere man met korte rode haren en een volle baard. ‘Desondanks heeft Pat Daly gezegd dat je goed bent, en gemotiveerd. We hebben je hier laten komen om afspraken te maken. Voordat we dat doen, geven we je één keer de mogelijkheid om uit te stappen. Als je dat doet, brengen we je weg en hoor je nooit meer iets van ons.’

Beide mannen achter de tafel kijken Tom strak aan. Hij heeft geen tijd nodig om na te denken. Dat heeft hij de afgelopen maand genoeg gedaan.

‘Ik heb geen twijfel,’ antwoordt hij daarom.

‘Wij hadden niet anders verwacht,’ zegt de man met het zwarte haar. ‘Luister goed. Vanaf nu ben je soldaat in de Provisional Irish Republican Army. Dat betekent dat er geen weg terug is. Je zult mensen doden, je zult misschien zelf gedood worden. Op verraad staat de doodstraf. En dat geldt niet alleen voor jezelf. Als je ons verraadt breng je het leven van familieleden tot in de derde graad in gevaar. Vanaf nu doe je wat je door ons wordt opgedragen. Is dat duidelijk?’

Tom knikt. Dit is niet nieuw voor hem. Pat Daly heeft het hun talloze keren voorgehouden, vooral na afloop van loodzware oefeningen. Drie van de acht jongens zijn daarom voortijdig afgehaakt. Maar hij niet. Zelden heeft hij zich sterker gevoeld dan nu. Vanaf vandaag gaat het echt beginnen.

‘We hebben gehoord dat je goed bent op de fluit.’

Tom reageert niet.

‘Vanavond word je naar Armagh gebracht. Daar sta je onder commando van Darragh Jennings. Je bent naar Noord-Ierland gekomen om geld te verdienen als muzikant. Als fluitspeler mag je zo nu en dan meedoen met de band Gavin, waarmee je veel in Belfast speelt. Vragen?’

Tom schudt zijn hoofd, al heeft hij geen idee wat hij zich erbij moet voorstellen. De chauffeur die steeds in de hoek van de kamer heeft staan wachten gebaart hem op te staan en de kamer te verlaten. Even later ligt Tom weer met een kap over zijn hoofd op de achterbank van de auto waarmee hij ook gekomen is. Eindelijk kan het beginnen, denkt hij opgelucht. Is het toeval dat hij naar Armagh wordt gebracht? Dat is namelijk de stad waar zijn vader door de Britse Special Air Service in een hinderlaag werd gelokt en door een sluipschutter werd doodgeschoten.





EERSTE BEDRIJF





Maandag 2 oktober 11.00 uur



Guido Landgraaf opent de deur van zijn studeerkamer en snuift gulzig de zilte zeelucht op die wordt meegevoerd door de straffe westenwind. Hij zal de villa in Bloemendaal missen. Over een week wordt het huis leeggehaald voor de nieuwe bewoners. Met pijn in zijn hart zal hij oostwaarts reizen. Het wordt een moeilijke laatste week van zijn oude leven. De wandelingen over het strand, het uitzicht over de duinen, het dagelijkse fietstochtje over de bochtige, golvende klinkerweg naar Bloemendaal. Over een week zijn dat niet meer dan mooie herinneringen. En daar staat slechts een ongewisse toekomst tegenover. Hij heeft dit vaker meegemaakt en weet uit ervaring dat hij er slecht mee om kan gaan.



Tot de dag van de verhuizing zal hij zich afvragen of hij en zijn vrouw, Marieke van Boxbergen, een verstandige beslissing hebben genomen. Is het slim om de Randstad te verlaten en bij Deventer helemaal opnieuw te beginnen? Wordt hij op het landgoed Lankbergen gelukkiger dan hier? Wat komt er terecht van zijn voornemen om zich in alle rust over te geven aan het schrijven van een boek? Hij weet dat het zinloze vragen zijn. De beslissing is genomen en het duurt minimaal een jaar voordat hij die vragen zal kunnen beantwoorden.

Het is geen toeval dat ze naar Deventer gaan. Zijn vrouw is opgegroeid in de buurt van het landgoed waar ze zich gaan vestigen. Dat zal de overgang voor haar gemakkelijker maken. Haar afkomst heeft ook zeker meegeholpen om het landgoed te verwerven. Er waren drie of vier gegadigden die de vraagprijs van elf miljoen konden opbrengen. Het ging de verkoper echter niet alleen om het geld. Voor hem was het minstens zo belangrijk dat de nieuwe eigenaar het landgoed zou beheren in de traditie van de vijf families die er sinds de bouw van het oorspronkelijke huis in 1348 hebben gewoond. Hoewel Landgraaf geen idee heeft wat dat inhoudt, twijfelt hij er niet aan dat hij de eeuwenoude traditie op gepaste wijze kan voortzetten.



Om te ontsnappen aan zijn overpeinzingen, pakt hij het tijdschrift dat hij gisteren per post heeft ontvangen. ‘Ik ben als vriend ontvangen en ga met applaus weg.’ Beter had de journalist het gevoel van Guido Landgraaf niet kunnen weergeven. Het artikel in het gerenommeerde en normaal buitengewoon kritische opinieblad, was niets minder dan een lofzang. De journalist heeft een groot aantal kopstukken uit het nationale bedrijfsleven geïnterviewd en allemaal uitten ze hun bewondering voor de wijze waarop Landgraaf de fusie tussen de twee grootste energiebedrijven van Nederland en een Belgisch bedrijf heeft geregisseerd. Het samenvoegen van drie bedrijven tot één bedrijf dat internationaal meetelt, is zijn pièce de résistance, zijn opus magnum. Het bedrijf ZONNU is zijn geesteskind en de succesvolle start van het bedrijf is zijn verdienste.



Het artikel is een verademing na de aanhoudende ophef over topsalarissen van bestuurders van grote bedrijven. Mensen die hem en zijn collega’s neerzetten als immorele graaiers weten niet waarover ze praten. Hij heeft een paar keer de neiging gehad om, na het lezen van weer zo’n tendentieus artikel, de betreffende journalist uit te nodigen zijn werk een week over te nemen. Beslissen over investeringen van tientallen miljoenen, onderhandelen met de vakbonden over ontslag en overplaatsing van personeel, strategisch onderhandelen met de nationale en Europese mededingingsautoriteiten, dineren met de minister-president om zijn visie op de internationale energiemarkt over te brengen, continu alert zijn op bewegingen in de markt, bedacht zijn op onverwachte aanvallen van de echt grote mondiale spelers. Een baan als CEO van het grootste energiebedrijf van Nederland is maar voor weinig mensen weggelegd. Allereerst moet je het kunnen, dat vereist visie, inzicht, overwicht, intelligentie, overtuigingskracht en bovenal inlevingsvermogen. Daarnaast moet je het kunnen volhouden. Zowel fysiek als mentaal wordt vierentwintig uur per dag, zeven dagen per week het uiterste van je gevraagd. Alleen de allersterksten, zoals hij, houden dat vol. Het is logisch dat de markt daar veel geld voor over heeft. Schaarste drijft prijzen op, dat moet iedereen toch begrijpen.



Bovendien is de vijftig miljoen, die hij na zijn afscheid heeft opgestreken door de verkoop van zijn opties en aandelen, een schijntje vergeleken met de waardestijging van het bedrijf. En van die waardevermeerdering profiteert uiteindelijk iedere burger. Door mensen als hij kunnen banken investeren, blijft de economie draaien, ontvangt de staat belasting en kan het ABP pensioenen betalen.



Gelukkig hoeft hij zich niet langer dagelijks te verantwoorden. Over een maand is hij voor de pers niet meer interessant en nog een maand later is iedereen Guido Landgraaf vergeten. Tegen die tijd hebben Marieke en hij zich geïnstalleerd op hun nieuwe landgoed en zal hij beginnen met het verwezenlijken van zijn droom. Met behulp van alle levenservaring en wijsheid die hij in zijn werk heeft opgedaan zal hij een boek van grote diepgang schrijven. Hij zal de lezer versteld doen staan van zijn inzichten in de menselijke natuur.





Donderdag 2 november 22.00 uur



Marieke van Boxbergen slaakt een kreet. Guido Landgraaf schrikt ook, maar toont geen enkele reactie. Nooit tonen dat je bang, boos of verdrietig bent, dat heeft zijn werk hem wel geleerd. Hij ziet dat het toegangshek tot het landgoed is vernield en concludeert in een fractie van een seconde dat iemand er met een vrachtwagen of een tractor tegenaan is gereden. De rechterdeur is met geweld uit de scharnieren getild en ligt verbogen op de grond. De andere helft hangt scheef aan de zandstenen poort. Een inbraak, denkt Guido meteen. Net als een paar jaar geleden toen dieven zich op dezelfde manier toegang hadden verschaft tot hun villa in Bloemendaal. Hij rijdt zo snel mogelijk over de oprijlaan naar het huis.

Een tweede kreet van Marieke waarschuwt hem net op tijd. Hij drukt de rem van zijn Mercedes met volle kracht in en komt dankzij de ABS tot stilstand op minder dan tien centimeter van een enorm obstakel. Wat ligt daar in godsnaam? Het felle licht van de koplampen van de Mercedes wordt gereflecteerd in een wit, vormloos obstakel.

‘Een varken,’ zegt zijn vrouw met trillende stem. Haar gezicht is lijkbleek.

‘Niet één, het zijn er twee,’ stelt Guido nuchter vast. Rustig stapt hij uit om te zien of het inderdaad twee varkens zijn. Een weerzinwekkende stank komt hem tegemoet. Zijn maag trekt samen en hij moet zijn best doen om niet over te geven. Vloekend stapt hij weer in de auto en trekt de deur met een klap dicht. Agressief geeft hij gas. Zand en stenen spatten op. Met een snelle stuurbeweging probeert hij om de dode beesten heen te rijden, maar hij plet toch de snuit van één varken met het achterwiel.



‘Jij ook?’, vraagt hij met een glas whisky in zijn hand. Marieke bijt op de nagel van haar pink en schudt haar hoofd.

‘Ga je de politie niet bellen?’, vraagt ze.

Guido staart naar zijn gebroken spiegelbeeld in de ruiten van de tuindeuren. Zouden de onverlaten die de varkens op de oprijlaan hebben neergelegd, vanuit de donkere tuin naar hem kijken? Hij heeft de schrik en de boosheid allang achter zich gelaten en vraagt zich af wie verantwoordelijk zouden kunnen zijn voor deze brute actie.



Nog voordat ze hun intrek hadden genomen in het landhuis was het duidelijk dat niet iedereen in Deventer en Diepenveen blij was met hun komst. Op de dag van de verhuizing kopte de Deventer Krant ‘Man van vijftig miljoen koopt Deventer landgoed’. Eén briefschrijver riep burgemeester en wethouders op om vestiging binnen de gemeentegrenzen van mensen die zich hadden verrijkt ten koste van de maatschappij te verbieden. Een columnist uitte zijn ongenoegen over exorbitante salarissen van sommige bestuurders en vroeg zich af of iemand als Landgraaf het recht had om als buitenstaander één van de mooiste buitenplaatsen van Deventer te kopen.

De week daarop heeft Guido Landgraaf een interview gegeven waarin hij uitlegde waarom hij en zijn vrouw voor Deventer hadden gekozen. Zij willen het landgoed niet afnemen van de bevolking, maar juist in oude luister herstellen. Een groot deel van het landgoed is opengesteld voor het publiek en ook dat deel zal de komende jaren alleen maar mooier worden.



Eigenlijk is al die ophef vooral jammer voor de stad. De mensen snappen niet dat zijn komst juist een enorme impuls voor Deventer kan betekenen. Diverse lokale captains of industry begrijpen dat wel en hebben hem al laten weten graag gebruik te willen maken van zijn netwerk. Vanzelfsprekend heeft hij daarmee ingestemd. Het kan bijdragen aan zijn acceptatie door de Deventer bevolking. Om die reden is hij vorige week ook ingegaan op de uitnodiging om op het stadhuis kennis te maken met de burgemeester en de gemeentesecretaris. In een ontspannen sfeer ontstond een geanimeerd gesprek over wat hij voor de stad zou kunnen betekenen.



Na de goede en hartelijke gesprekken die hij afgelopen week heeft gevoerd, vallen de brute sloop van het toegangshek en de dode varkens hem rauw op het dak.

‘Je gaat de politie toch wel bellen?’, vraagt Marieke nog een keer.

‘Ik weet het nog niet. In ieder geval zal ik Geert vragen die varkens morgenvroeg zo snel mogelijk af te voeren en het hek te laten herstellen.’



Geert Hadeking is achtenvijftig en werkt al sinds zijn zestiende als tuinman op het landgoed. Een kort kennismakingsgesprek was voor Landgraaf voldoende om Hadeking te vragen zijn werk te blijven doen. In zijn loopbaan heeft hij honderden sollicitatiegesprekken gevoerd en daardoor een feilloos instinct ontwikkeld om de ware persoon achter de façade van de presentatie te zien. Geert Hadeking is betrouwbaar, kundig en toegewijd. De man moest daarom voor het landgoed behouden blijven. Om eventuele twijfels bij voorbaat weg te nemen bood Landgraaf hem vijfhonderd euro in de maand extra. Daarop zei Hadeking volmondig ja.





6 Zondag 19 november 7.30 uur



Guido Landgraaf zucht als hij de economische bijlage van de zaterdagkrant open slaat. ‘Belastingbetaler draait op voor winst bestuurders’ luidt de kop van een paginagroot artikel. Snel laat hij zijn blik over de letters gaan. Ja hoor, daar staat zijn naam al. ‘Een bestuurder als Guido Landgraaf is bepaald niet slechter geworden van de vorming van het bedrijf ZONNU. Zoals zoveel bestuurders beroept hij zich op de belangen van de aandeelhouders die hun vermogen zagen stijgen door de fusie. Met geen woord wordt gerept over het lot van de afgestoten verliesgevende onderdelen van het bedrijf. Daarvoor voelen zij zich niet verantwoordelijk.’



Hij staat op om een espresso te maken. De regen slaat hard tegen de keukendeur. Hij schuift het gordijn aan de kant om het eerste licht van de dag binnen te laten. Buiten vormen zich plassen op het terras. Dan valt zijn oog op een wit vlak in het bos aan de overkant van het gazon. Het lijkt een doek dat tussen de bomen hangt. Hij tuurt door de regen, maar het is te donker om details te kunnen zien. Hij ontgrendelt de keukendeur en schiet in zijn nieuwe klompen. Met een grote paraplu boven zijn hoofd loopt hij naar het witte vlak. Halverwege het gazon ziet hij wat het is: een wit laken dat met touwen tussen twee bomen is gespannen. Op de stof staat met onregelmatige, uitgelopen letters geschreven: Landgraaf Rot Op!

Van onder de paraplu staart hij naar het laken en laat de impact tot zich door dringen. Mensen zijn ergens het landgoed binnengedrongen en hebben het doek ’s nachts opgehangen. Hebben ze alleen dit gedaan? Waarom doen mensen dit? Gaat het om hem? Gaat het om zijn geld? Gaat het om het landgoed? Of zijn het geintjes van baldadige dorpsjongens die hem willen pesten?

Hij moet voorkomen dat Marieke het doek ziet. Dat zou alleen maar leiden tot nodeloze paniek. Waarschijnlijk houdt het vanzelf op als hij er niet op reageert. Met zijn vingertoppen kan hij net bij het doek en trekt het naar beneden. Hij hoeft niet hard te trekken om het doorweekte laken bij de punten af te scheuren. Hij zal Geert Hadeking vragen vandaag de touwen uit de boom te halen.



Gelukkig slaapt Marieke nog. Ongemerkt propt hij het doek in de grijze container en hangt zijn natte ochtendjas in de badkamer. Hoe langer hij nadenkt over het doek, het gesloopte toegangshek en de twee dode varkens op de oprijlaan, hoe minder hij er van snapt. Hij kan niet bedenken wat hij moet doen. Houdt het vanzelf op? Moet hij een signaal afgeven dat hij er niet van gediend is? En aan wie dan? Hij realiseert zich dat zijn kennis van de omgeving, van de mensen die hier wonen, tekortschiet.



Twee harde tikken op de keukendeur onderbreken zijn overpeinzingen. Het is Geert Hadeking. Guido gebaart hem binnen te komen. De tuinman heeft een opgevouwen wit laken op zijn arm.

‘Deze hing bij het toegangshek,’ zegt hij.

‘Landgraaf rot op, stond er zeker.’

Geert Hadeking knikt.

‘Ik ben rondgelopen en heb nog twee andere weggehaald. Die heb ik maar in de container gestopt. Of wou u ze nog zien?’

‘Nee, gooi deze ook maar weg. Daar hing er ook één.’ Hij wijst naar het bos. ‘Zeg er vooral niets over tegen mijn vrouw.’

Geert Hadeking knikt nog een keer.





7 Vrijdag 1 december 12.30 uur



Rechercheur Ellen van Dorth staart naar buiten. Het regent al uren achtereen gestaag door. Op het Muggeplein hebben zich grote plassen gevormd. Een loodgrijze lucht hangt boven de huizen aan de overkant van het plein. Het lukt Ellen niet om haar aandacht te houden bij het boek waarin ze gistermiddag op verzoek van districtshoofd Gerard Maas is begonnen te lezen. Haar gedachten dwalen steeds af naar het weerzien met haar ex-vriend Max. Gisteravond hebben ze elkaar ontmoet in het Thaise eethuisje aan de Oudezijds Armsteeg, hartje Amsterdam, waar ze vroeger één keer per week aten. Ze slaat het boek dicht op pagina 125.

‘Oh, was hij het…?’ [1] staat er in witte letters op de grijze foto van een ogenschijnlijk willekeurige Zweedse winkelstraat. Of is dat toch de plek waar in 1986 de Zweedse premier Olof Palme is vermoord? Gerard Maas wil weten of het boek over de moord op de toentertijd in Deventer woonachtige Koerdische advocaat Mahmut Bilgili en de vermeende connectie met de moord op Olof Palme aanleiding geeft om opnieuw energie in de zaak te steken. Volgens de auteurs, een journalist en een oud-rechercheur, had de moord op Bilgili en wellicht ook die op Olof Palme opgelost kunnen worden als indertijd alle beschikbare informatie was gebruikt. Ellen zat toen op de basisschool en ze probeert te bedenken of ze actieve herinneringen heeft aan de gebeurtenis die toen ongetwijfeld lange tijd het nieuws beheerste.

Ze schrikt op van het geluid van haar mobiel. Op het display ziet ze dat het Sandra is, een vriendin uit Amsterdam.

‘Hoi, met Ellen.’

‘Met Sandra, stoor ik?’

‘Nee, eerlijk gezegd zat ik wat te dromen.’

‘Dat klinkt goed. Waaraan?’

‘Aan Max. Gisteren heb ik met hem gegeten in Amsterdam.’

‘Max? Is hij in Nederland? Ik dacht dat hij in Frankrijk woonde.’

‘Dat is ook zo. Al drie jaar onderzoekt hij één of andere aardlaag in Zuid-Frankrijk. Maar nu hebben ze hem in Amsterdam een baan aangeboden. Om te onderzoeken of de aardlaag die hij in Zuid-Frankrijk heeft bestudeerd ook voorkomt in andere delen van de wereld en of die laag daar dezelfde fossielen bevat.’

‘En dat doet hij in Amsterdam?’

‘Nee, hij zal veel moeten reizen. Komende maand vertrekt hij voor zes weken naar Brazilië.’

‘Jullie hebben dus nog steeds contact.’

‘Weer contact. De afgelopen drie jaar hebben we elkaar maar één keer gezien, dat was op zijn afstuderen.’

‘En zijn Française dan? Komt die ook mee naar Amsterdam? Ik dacht dat hij getrouwd was.’

‘Nee, dat in ieder geval niet. Maar hoe het wel zit, weet ik ook niet precies. Uit het weinige dat Max erover kwijt wilde, concludeerde ik dat zijn relatie met haar niet geweldig was en dat zij geen idee had waarom hij in Amsterdam was.’

‘Jeetje, typisch Max. Daar ben jij uiteindelijk toch ook op afgeknapt, die vaagheid en onduidelijkheid? Ik zie hem ervoor aan dat hij vanuit Brazilië zijn vriendin belt om te vertellen dat hij een andere baan heeft en dat hij de komende drie jaar niet thuis komt.’

‘Zo erg is het ook weer niet. Ik ergerde me vooral aan zijn gebrek aan daadkracht. Toen hij bij mij in Deventer woonde, kwam er helemaal niets uit zijn handen. Kranten lezen, surfen op internet en hardlopen was belangrijker dan zijn studie geologie of zorgen dat er boodschappen waren gedaan als ik thuiskwam van een dag hard werken.’

‘Was het wel gezellig gisteren?’

‘Erg gezellig. Dat was ook nooit het probleem tussen ons. Het was altijd leuk om met Max naar de kroeg te gaan.’

‘Daar belde ik toevallig ook voor. Ik sta op het station in Deventer en loop naar de Latijnse School voor een bijeenkomst. Weet je waar dat is?’

‘Mooi gebouw aan het Grote Kerkhof. Ik zie daar regelmatig groepen zitten.’

‘Ik ben rond vijf uur klaar. Vind je het leuk als ik langs kom?’

‘Hartstikke leuk. Wat mij betreft loop je gewoon naar het politiebureau aan het Muggeplein. Dat is niet ver.’

‘Super, dan zie je me wel. Hoe is het verder, goed? En met Norman? Norman, zo heet-ie toch?’

‘Perfect, het gaat echt goed.’

‘Mooi, ik kan wel wat tips gebruiken. Je ziet me om een uur of vijf.’



Ellen denkt aan Norman. Hoe lang kennen ze elkaar nu? Bijna anderhalf jaar. Nog steeds verbaast ze zich erover hoe soepel en gemakkelijk het gaat. Norman zorgt goed voor zichzelf en voor haar. Net als zij is hij ambitieus in zijn werk en daarom hoeft ze zich niet te verantwoorden als ze onverwacht in het weekend of ’s avonds moet werken. Haar vrienden vragen zich af waarom Norman en zij nog niet samenwonen. Als het aan Norman ligt, trekt hij morgen bij haar in. Toch is er iets dat haar tegenhoudt. Steeds vaker vraagt ze zich af wat dat is. Mist ze toch iets in de relatie met Norman? Maar wat dan? Of is het haar eigen angst om een definitieve keus te maken?

Steeds weer hoort ze de eerste reactie van Max op haar beschrijving van Norman. ‘Dat is niets voor jou, jij hebt weerstand nodig.’ Uiteraard verdedigde ze Norman. Hij was standvastig, liet niet over zich lopen, had pit, was grappig, kon goed koken. ‘Ik ken hem niet, maar het lijkt me een leuke jongen,’ antwoordde Max en verontschuldigde zich voor zijn impulsieve reactie. Toch bleven zijn woorden hangen. Max kende haar als geen ander en zijn opmerking werd zeker niet ingegeven door rancune of jaloezie.



Ellen kijkt weer naar het boek over de moord op Olof Palme en de Deventer advocaat. Hoewel het toen een grote zaak moet zijn geweest, heeft ze haar mentor Jozef Laros er nooit over gehoord. Ze loopt naar zijn kamer.

‘Ga je mee de stad in om een Turkse pizza te scoren?’, vraagt Ellen. ‘En om wat vragen van mij te beantwoorden,’ voegt ze er aan toe.

‘Helaas,’ antwoordt Jozef. ‘Ik ben ontboden om te gaan lunchen met de baas, in onze kantine.’

Het gezicht dat Jozef bij het laatste woord trekt laat geen misverstand bestaan over zijn afkeer van het eten dat daar wordt geserveerd.

‘Bedrijfsrestaurant,’ corrigeert Ellen lachend.

‘Doorvoerstation van zetmeel, palmolie, verzadigd vet en smaakversterkers, en dan druk ik me nog mild uit.’

‘Je kan ook gewoon niets eten en zeggen dat je aan de lijn doet.’

‘Dat gelooft Gerard niet.’

‘Dan wens ik je veel sterkte. Heb je vanmiddag even tijd?’

‘Waar gaat het over?’

‘Over Mahmut Bilgili,’ zegt Ellen.

‘Het boek.’

Ellen knikt.

‘Daar kan ik nog wel wat over vertellen, al ben ik er nooit direct bij betrokken geweest. Kom maar langs.’



Een uur later herkent Ellen het geluid van Jozefs tred door de lange gang van het politiebureau. Zijn kamer is drie kamers verder dan die van haar en haar collega Brian Jansen met wie ze veel samenwerkt. Ze loopt direct achter hem aan.

‘Lekker gegeten?’, vraagt Ellen.

‘Patat en een frikadel met veel mayonaise,’ antwoordt Jozef met een tevreden uitdrukking. ‘Dat is naar verhouding verreweg het beste wat onze kantine te bieden heeft.’

Ellen schudt afkeurend haar hoofd.

‘Koffie?’

‘Graag. Was het interessant?’ vraagt Ellen.

‘Jij doet zelfs geen enkele poging je nieuwsgierigheid te verbergen.’

‘Daarom doe ik dit werk,’ antwoordt Ellen met een glimlach. ‘Zo vaak komt het niet voor dat Gerard Maas informeel luncht met een rechercheur.’

‘We hebben er een klus bij,’ zegt Jozef. Er gaat een kleine schok door Ellen heen. Is het een nieuwe moordzaak? De moordzaken waaraan ze tot op heden heeft meegewerkt bleken altijd buitengewoon intensief te zijn; hard werken, hoge druk.

‘Geen lijk dit keer, maar het is een vreemd verhaal.’

Ellens hart begint sneller te slaan. Ze werkt nu drie jaar als rechercheur onder begeleiding van Jozef en van routine of gewenning is absoluut geen sprake. Nog steeds is elke zaak een avontuur met ongewisse afloop.

‘Ken jij de naam Guido Landgraaf?’, vraagt Jozef.

‘Daar heb ik over gelezen in de krant. Hij was toch in opspraak vanwege zijn salaris?’

‘Met name door de opbrengsten van zijn aandelen en opties na de samenvoeging van een aantal energiebedrijven. Volgens Gerard Maas, die daarover natuurlijk alle details weet, heeft die man een bedrag van vijftig miljoen in zijn zak kunnen steken.’

‘Elke burger in Nederland betaalt Landgraaf dus een paar euro als beloning voor zijn diensten.’

‘Die visie zal Landgraaf zelf natuurlijk bestrijden, maar in grote lijnen klopt het volgens mij wel.’

‘Ik zit in ieder geval bij ZONNU, begreep ik uit een brief die ik een paar weken geleden op de deurmat vond.’

‘Net als iedereen. Maar daar gaat het niet over. Had je ook begrepen dat Guido Landgraaf zich recent in Deventer heeft gevestigd? Om precies te zijn op landgoed Lankbergen.’

Ellen kijkt verrast.

‘Ik had wel meegekregen dat het landgoed was gekocht door iemand met veel geld. Ik had de link met de Landgraaf van ZONNU niet gelegd.’

‘Dat een man met te veel geld een landgoed koopt gaat ons natuurlijk niets aan. Toch maakt Gerard Maas zich zorgen. Hij hoorde van een kennis dat iemand of een groep mensen zich nogal druk maakt over de komst van Landgraaf.’

‘En?’

‘Dat is ieders goed recht natuurlijk. Alleen laat deze persoon of deze groep dat nogal duidelijk blijken. Hoewel Gerard ook niet alles wist, had hij gehoord dat het toegangshek tot het landgoed een keer door vandalen is ontzet. Ook ging het gerucht dat er dode varkens op het landgoed waren gedeponeerd. En vorige week had iemand in alle vroegte spandoeken zien hangen met daarop de tekst Landgraaf Rot Op! ’

‘En de politie weet daar niets van?’, vraagt Ellen verbaasd.

‘Dat is precies waar Gerard Maas zich zorgen over maakt. Waarom meldt Landgraaf zich niet? Hoopt hij dat het vanzelf ophoudt? Of wil hij het zelf oplossen?’

‘Als directeur is hij dat natuurlijk gewend.’

‘Een goede directeur maakt gebruik van mensen die dingen beter kunnen dan hij zelf.’

‘Heeft Gerard Maas je een opdracht gegeven? Moeten wij bij Landgraaf langsgaan?’, vraagt Ellen. ‘Dat lijkt me niet gepast.’

‘Ik zou daar geen moeite mee hebben, maar Gerard vond het daarvoor ook te vroeg. Hij vindt dat Landgraaf zich uit eigen beweging moet melden,’ zegt Jozef.

‘Dus? Moeten wij incognito gaan rondvragen of iemand iets heeft gehoord of gezien?’

‘Zoiets, ja. De opdracht was of ik mijn voelhorens eens wilde uitsteken,’ antwoordt Jozef lachend.

Ellen schiet ook in de lach.

‘Zo’n opdracht heb ik nog nooit gehad.’

‘Toch zegt mijn gevoel dat we hier nog niet mee klaar zijn. Zou jij je vanmiddag eens willen verdiepen in Guido Landgraaf. Dan bel ik een aantal mensen die er mogelijk iets meer van weten.’

‘Prima, en het boek? Ken je het?’

‘Ik heb het niet gelezen, maar weet wel zo’n beetje wat erin staat.’

‘En heb jij er een mening over?’

Jozef schudt zijn hoofd.

‘Eigenlijk niet. Het is aannemelijk dat de PKK het verband vormt tussen de moord op Olof Palme in Zweden en de moord op Bilgili in Deventer. Ook de mogelijke daders die in het boek worden genoemd, lijken me terechte verdachten.’

Jozef zwijgt.

‘Maar?’

‘Tja, is er een maar? De moord op Bilgili zal niet meer worden opgelost. En dat geldt volgens mij ook voor de moord op Olof Palme. Maar dat zegt niets over het boek. Dat wijst ons wel op bepaalde fenomenen die nog steeds actueel zijn.’

‘Je bedoelt de PKK?’

‘Bijvoorbeeld, maar er zijn meer groeperingen actief die zich weinig gelegen laten liggen aan ons rechtsbestel. Daarbinnen gebeurt van alles waarvan wij niets meekrijgen. Als we er dan toevallig mee te maken krijgen, snappen we er niets van. Het boek dat je net hebt gelezen is daarvan een goede illustratie. En daarom de moeite waard.’

‘Dat is een mooie conclusie. Ik zet de computer aan en ga wat googelen op Guido Landgraaf.’





8 Vrijdag 1 december 15.00 uur



Rob Meier sjokt naar de keuken en pakt het laatste blikje bier uit de koelkast. Elke stap veroorzaakt een stekende pijn in de rechterkant van zijn ribbenkast. Hij klemt het koude metaal met zijn rechterarm tegen zijn buik en opent het met de wijsvinger van zijn linkerhand. Zijn rechterhand kan hij eigenlijk helemaal niet gebruiken. Misschien moet hij toch nog maar een keer naar de dokter om te vragen of het normaal is dat het meer dan drie weken duurt voordat er enige verbetering merkbaar is. Maar dat doet hij liever niet. Stel dat de dokter doorvraagt en wil weten wat er werkelijk gebeurd is. In het ziekenhuis namen ze genoegen met zijn verklaring dat hij door de Rottweiler van zijn opa in zijn hand was gebeten terwijl hij op het keukentrapje stond om een lamp te vervangen. En dat hij door de onverwachte aanval van de hond met zijn ribben op de eettafel was gevallen. Totdat het niet anders kan, houdt hij de beschamende afgang in Leeuwarden maar beter voor zichzelf.

Met het blikje bier in zijn hand staat hij voor zijn aquarium met tropische vissen. Dat moet nodig worden schoongemaakt. In drie weken heeft zich op het glas een groen laagje gevormd. De Kardinaaltetra’s en Guppies hebben er geen last van en zwemmen vrolijk in de rondte. Maar waar zijn de Kempvissen en Paradijsvissen? Je moet ze constant in de gaten houden. Van beide soorten zijn de mannetjes uitgesproken agressief en in staat om hun soortgenoten de dood in te jagen. De ideale samenstelling is één mannetje en drie vrouwtjes. Daar komt de bordeauxrode, mannelijke Kempvis tevoorschijn. Trots zwemt hij rond met zijn lange wapperende vinnen. De Kardinaaltetra’s en Guppies zwemmen in een grote boog om hem heen, langs het spiegelende glas. Aan de andere kant van het anderhalve meter grote aquarium verschijnt nu ook de felgekleurde mannetjes Paradijsvis. Van beide soorten houden de vrouwtjes zich waarschijnlijk verborgen tussen de stenen en de waterplanten.



Een rilling trekt door zijn lichaam als hij terugdenkt aan de politiehond die zijn tanden in zijn onderarm en hand zette en niet meer losliet. Desondanks probeerde hij, verdoofd door de combinatie van bier, Bacardi-cola en een dubbele dosis speed, de ME-er te raken met zijn zelfgefabriceerde speer. De speer trof de politieman frontaal op het plexiglas dat zijn gezicht beschermde. Even deinsde de politieman achteruit, maar hervond zijn evenwicht en stortte zich vervolgens op hem. Rob was kansloos tegen de ME-er, die helemaal door het lint ging, en de hond die zich in hem had vastgebeten. Hij kon zich onmogelijk verweren tegen de onophoudelijke slagen op zijn ribbenkast. De ME-er had hem bewusteloos geslagen als een collega hem niet had gekalmeerd. Hevig bloedend strompelde Rob terug naar zijn maten die veel eerder dan hij hadden gezien dat ze geen kans hadden tegen de politiemacht die tussen hen en de geelblauwe Cambuursupporters stond. Terug in de eigen gelederen voelde hij de pijn en moest zich vastgrijpen aan een lantaarnpaal om niet door zijn benen te zakken. Eén van zijn maten scheurde zijn Go Ahead-shirt aan stukken en bond repen geelrode stof om zijn hand om het bloeden te stoppen. Harry Beerenkamp haalde een flesje tevoorschijn en goot de inhoud ervan in een bierflesje waar nog een bodempje bier in zat. ‘GHB, daar ga je lekker van slapen,’ zei hij dwingend, Rob geen andere keus latend dan het op te drinken. De pijn verdween inderdaad als sneeuw voor de zon.



De volgende ochtend werd hij om vijf uur wakker van de pijn. In het bedlaken had zich een grote rode vlek gevormd. De repen stof om zijn hand waren doordrenkt van bloed. Hij wilde opstaan, maar een stekende pijn in zijn ribbenkast wierp hem terug op het bebloede matras. Tevergeefs probeerde hij weer in slaap te vallen. In de loop van de volgende dag werd de pijn aan zijn hand steeds erger. Ook vermoedde hij dat een aantal ribben waren gebroken. Er zat niets anders op dan het ziekenhuis te bezoeken. De dokter constateerde vier gebroken botjes in de hand, een gescheurde spier, vijf diepe ontstoken vleeswonden en ernstig gekneusde ribben. Hij schreef drie weken absolute rust voor.



Hij drinkt het zesde blikje bier van vandaag in één teug leeg. Nog een uur, dan moet hij naar Harry Beerenkamp. De gedachte veroorzaakt een vlaag van misselijkheid. Nerveus zet hij het blikje bier aan zijn mond en constateert dat het leeg is. Het is te laat om naar de winkel te gaan. Hij weet dat Harry hem al een paar keer heeft uitgemaakt voor mietje. Om niet helemaal buiten de groep te vallen, moet hij vanavond wel meedoen, ook weet hij dat het niet verstandig is. ADO Den Haag komt op bezoek en het is uitgesloten dat het een rustige avond wordt.



Nu verschijnen ook de vrouwelijke Paradijsvissen. Zoals gewoonlijk zijn ze onafscheidelijk. In hun vaste driehoeksformatie zwemmen ze achter het mannetje aan. Net of ze hem uitdagen. Waarom stapt hij er niet uit? Die vraag kwelt Rob al een aantal maanden. Sinds hij de wedstrijden niet meer mag zien, gaat het eigenlijk nergens meer over. Het maakt niet meer uit of Go Ahead heeft gewonnen of verloren. Elke vrijdagavond verloopt hetzelfde. Eerst minimaal twintig blikken bier, een half uur voor het einde van de wedstrijd een paar pillen en als de wedstrijd is afgelopen op zoek naar de tegenstander. En alles omdat Harry Beerenkamp zegt dat het moet. Waarom komt niemand in opstand tegen Harry? Waarom betaalt iedereen honderden euro’s aan Harry voor pillen waar ze het hele weekend ziek van zijn? Misschien moet hij het er eens over hebben met zijn twee beste vrienden, Timo en Arend. Denken die er net zo over? Of is hij de enige die bedenkingen heeft?



Kreunend gaat hij op zoek naar zijn roodgele Go Ahead-shirt dat hij sinds het ongeluk in Leeuwarden niet meer heeft gedragen. Als het vanavond maar niet tot een confrontatie komt. Voor het eerst in zijn leven hoopt hij dat de politie de komst van ADO heeft aangegrepen om de zaak een keer goed te regelen.





9 Vrijdag 1 december 16.00 uur



Marieke van Boxbergen staat voor het hoge raam van de woonkamer en kijkt somber over het door brede borders omgeven grasveld. Buiten is het grijs en nat. De boomtoppen zijn verdwenen in de mist. Is dit de verwezenlijking van haar droom? Ze had zich de terugkeer naar Salland voorgesteld als een soort thuiskomst. Haar geboortegrond als eindpunt van een lange reis. Maar niets is minder waar. Ze is in haar leven al vaak verhuisd, maar nooit heeft ze zich meer een vreemde gevoeld dan hier. Kan ze hier ooit net zo gelukkig worden als in Bloemendaal? Waarom wilde ze zo graag verhuizen? Was het de jacht op herinneringen aan haar gelukkige jeugd? Of lonkte het romantische beeld van een leven als barones op een immens landgoed, zoals ze dat kent uit Engelse films? Dat geluksgevoel heeft ze nog niet geproefd.

Bovendien is ze bang. Niet in het minst door het vervelende voorval met het toegangshek en de dode varkens op de oprijlaan natuurlijk. Maar ook door de negatieve berichten in de krant. De hele situatie geeft haar een ongemakkelijk gevoel. Wat speelt er zich af in de bossen om hen heen? Soms kan ze zich niet aan de indruk onttrekken dat ze constant in de gaten worden gehouden.

Guido lijkt nergens last van te hebben. Misschien speelt dat haar wel het meeste parten. Hij vindt het zinloos om naar de politie te gaan. ‘Die hebben andere prioriteiten,’ zegt hij. Daar is ze het niet mee eens. Ze kan niet begrijpen waarom Guido niet doet wat iedere andere burger meteen zou doen. Al was het maar voor de verzekering. Is hij bang voor nog meer publiciteit? Of is er iets anders aan de hand? Ze ziet wel dat het hem evenals haarzelf moeite kost om zijn draai te vinden. Bij hem is het niet alleen de nieuwe omgeving, zijn hele leven staat op de kop. De laatste tien jaar heeft hij constant in het middelpunt van de belangstelling gestaan. Elke dag was van negen tot negen gevuld met afspraken waarin hij de hoofdrol speelde. Dat is van het ene op het andere moment weggevallen. Een grotere overgang is niet denkbaar. Guido zegt dat hij het geweldig vindt om elke dag weer iets nieuws te leren over het landgoed en dat hij zin heeft om te beginnen aan zijn boek. Ze kan het eigenlijk niet geloven. Enige belangstelling voor de natuur heeft ze bij Guido nooit bespeurd en normaal kost het schrijven van een brief aan vrienden in het buitenland hem al te veel moeite. Misschien is hij het spoor een beetje bijster. Ze heeft wel eens gehoord van mensen die in een shocktoestand verkeren zonder dat ze het zelf in de gaten hebben.

Marieke kijkt op de klok. Het is vier uur, Guido komt niet eerder dan om zeven uur thuis. Ze loopt naar de telefoon en belt 0900-8844.

‘Politie Deventer, waar kan ik u mee van dienst zijn?’

‘U spreekt met Marieke van Boxbergen, de vrouw van Guido Landgraaf. Wij wonen sinds kort op het landgoed Lankbergen en ik zou graag met de hoofdcommissaris willen spreken.’

‘Misschien kunt u mij vertellen waar het over gaat,’ vraagt de vrouw vriendelijk.

‘Ik snap dat ik u overval met mijn vraag. Het gaat echter om een zeer delicate kwestie die ik graag persoonlijk met de hoofdcommissaris wil bespreken.’

‘In Zwolle zit een korpschef, in Deventer een districtschef.’

‘Kunt u mij doorverbinden met de districtschef?’

‘Weet u het zeker?’

‘Ja, het is een zaak van groot belang.’

‘Ik zal het proberen, maar ik kan niets beloven. Het is niet gebruikelijk dat iemand de districtschef wil spreken.’

‘U spreekt met Sonja Gerbrand, secretaresse van de heer Maas.’

‘Mijn naam is Marieke van Boxbergen, ik ben de vrouw van Guido Landgraaf. Misschien heeft u in de krant gelezen dat wij sinds een paar maanden op het landgoed Lankbergen wonen.’

De secretaresse reageert niet.

‘Daar zijn een aantal zaken voorgevallen waarover ik graag een paar minuten met de districtschef wil spreken. Is dat mogelijk?’

‘Dat is niet gebruikelijk. Is er ingebroken?’

‘Nee, het gaat om iets anders. Het is een delicate kwestie. Ik wil u niet in verlegenheid brengen, maar het is van groot belang dat ik de heer Maas even spreek.’

‘Uw naam?’, vraagt de secretaresse kortaf.

‘Marieke van Boxbergen, vrouw van Guido Landgraaf.’

‘Dag, u spreekt met Gerard Maas,’ klinkt het even later. Niet onvriendelijk. ‘Waarmee kan ik u van dienst zijn?’

Opgelucht vertelt Marieke wat er is gebeurd.

‘Dus uw man vond het niet nodig om de politie in te lichten?’

‘Nee, en ik snap niet waarom. Misschien verwacht hij dat het vanzelf ophoudt. Maar dat geloof ik niet. Ik ben bang. Daarom bel ik u.’

‘En uw man? Weet hij dat u belt?’

‘Nee, hij is niet thuis.’

‘Ik snap uw probleem. Volgens mij was het verstandig om te bellen. Zal ik iemand langs sturen om een proces-verbaal op te maken? Dan hebben we een begin en kunnen we beoordelen wat het beste vervolg is.’

Marieke schrikt van het woord proces-verbaal. Tegelijkertijd realiseert ze zich dat het een logisch gevolg is van haar ongerustheid.

‘Prima,’ zegt ze.



10 Vrijdag 1 december 16.30 uur



‘Dag, Ellen.’

Ellen kijkt verrast om. Het is Gerard Maas.

‘Druk?’, vraagt hij.

‘Ik heb wat informatie bijeen gezocht over Guido Landgraaf.’

‘Mooi, je hebt dus gehoord waar Jozef en ik het over hebben gehad.’

‘Ja.’

‘Weet je waar Jozef is?’

‘Hij ging vroeg naar huis. Ze kregen vrienden te eten.’

Gerard Maas gaat zitten op de rand van de tafel die midden in de kamer staat.

‘Ik werd net gebeld door Marieke van Boxbergen.’

‘De vrouw van,’ zegt Ellen.

‘Precies. Ze maakt zich zorgen.’

‘Dat snap ik.’

‘Wil jij zo even bij haar langs gaan? Gewoon haar verhaal aanhoren. Haar man weet overigens niet dat ze heeft gebeld.’

‘Die denkt dat het vanzelf over gaat.’

‘Zoiets.’



Een half uur later rijdt Ellen met haar Opel Corsa over de bochtige oprijlaan van het landgoed Lankbergen. Ze verbaast zich over de lengte er van. Ze is zich er nooit van bewust geweest dat zich te midden van de wegen en paden waar ze regelmatig met Norman wandelt en fietst zo’n groot afgesloten landgoed ligt. Het moet miljoenen hebben gekost.

‘Fijn dat u zo snel wilde komen,’ begroet Marieke van Boxbergen haar gedistingeerd. De vrouw van de bekende Guido Landgraaf maakt een sympathieke indruk. Ellen zou haar nog geen vijftig jaar geven, maar weet uit naspeuringen op internet dat ze zeven- of achtenvijftig is. Ze neemt Ellen mee naar de keuken, waar een haardvuur brandt.

‘De beste plek van het huis,’ zegt ze. ‘Koffie, thee, iets fris?’

‘Een glas water is prima,’ antwoordt Ellen.

Als ze zitten valt het Ellen op dat Marieke van Boxbergen steeds op haar lip bijt. Doet ze dat altijd, of is ze zenuwachtig?

‘Heeft u iets van uw baas gehoord?’

‘Hij heeft me wel wat verteld, maar misschien is het beter dat u het hele verhaal vertelt.’

‘Goed. Wij wonen hier dus sinds oktober. Heeft u iets meegekregen van de commotie rond mijn man, Guido Landgraaf?’

Ellen knikt.

‘Het ging over de hoogte van zijn salaris, toch?’

‘En daaraan gekoppeld vonden mensen dat wij het recht niet hadden om dit landgoed te kopen. Op zich kan ik die emotie wel begrijpen. Ik heb mij ook wel eens afgevraagd of de beloning van Guido in verhouding stond met wat hij deed. Zelf heb ik jaren in de verslavingszorg gewerkt. Niet zelden was ik aan het eind van een werkdag helemaal kapot. En ik verdiende in een maand net zoveel als Guido in één dag. Maar goed, daar gaat het nu niet over.’

‘Werkt u nog steeds met verslaafden?’, vraagt Ellen.

‘Nee, in Bloemendaal ben ik vijftien jaar geleden een eigen gezondheidspraktijk begonnen. Als we eenmaal gesetteld zijn wil ik hier een nieuwe klantenkring opbouwen.’

‘Vijftien jaar? En toch hebt u besloten Bloemendaal te verlaten.’

Marieke van Boxbergen zucht nauwelijks merkbaar.

‘Ja, u moet weten dat ik hier in de buurt ben geboren.’

‘De naam duidt daar inderdaad op.’

‘Ik ben opgegroeid in Middel. Mijn vader werkte in Deventer bij Thomassen en Drijver. Veel luxe en rijkdom heb ik van huis niet meegekregen. Onze financiële situatie stelde ons in staat dit landgoed te kopen. Wij zagen het als een eenmalige kans om ons leven nog één keer een draai te geven.’

‘Daar kan ik me iets bij voorstellen. Maar een rustige start van uw nieuwe leven is u vooralsnog niet gegund.’

‘Nee, het loopt iets anders dan ik me had voorgesteld. En daar maak ik mij zorgen om.’

‘Als ik het goed begrepen heb, begon het met een vernield toegangshek en varkens op de oprit.’

‘Het was op 2 november om precies te zijn, een donderdagavond. Ik wilde meteen de politie bellen, maar Guido was ervan overtuigd dat het geintjes waren van jongeren uit de buurt. Een soort ontgroening. Aandacht zou volgens hem koren op de molen van de jongens zijn. Negeren leek hem het beste.’

‘Die varkens zou je met een beetje goede wil kunnen zien als slechte grap. Het slopen van een toegangshek is dat natuurlijk niet.’

‘Nee, daarom ben ik blij dat u er bent. Nu is de politie formeel op de hoogte gebracht. Voor het geval er weer wat gebeurt.’

Tot Ellens verrassing lijkt Marieke van Boxbergen het gesprek hiermee te willen beëindigen.

‘Verder heb ik iets gehoord van spandoeken,’ zegt ze daarom.

‘Spandoeken? Daar, eh, daar weet ik niets van,’ stamelt Marieke van Boxbergen. ‘Hoe, eh, van wie heeft u dat gehoord.’

‘Van Gerard Maas, en ik weet niet hoe hij aan die informatie is gekomen.’

Ellen twijfelt of ze open kaart moet spelen. Waarom niet, besluit ze.

‘Om eerlijk te zijn hebben mijn collega en ik vanochtend de opdracht gekregen om na te gaan wat er waar was van de geruchten dat er op landgoed Lankbergen vreemde dingen gebeuren.’

Ontsteld kijkt Marieke van Boxbergen Ellen aan.

‘Vreemde dingen? Ik weet alleen maar van het toegangshek en de dode varkens op de oprit.’

‘Het andere is dus de spandoeken. Wij begrepen dat iemand meerdere spandoeken heeft opgehangen met de tekst Landgraaf Rot Op! ’

‘Hoe kan het dat ik daar niets van weet?’

‘Misschien klopt het gerucht wel niet.’

‘Ik bel meteen met Guido.’

Marieke van Boxbergen pakt haar mobiel uit het tasje op het aanrecht en toetst een nummer in. Ze verlaat de keuken niet.

‘Met mij. Stoor ik?’

‘…’

‘Kort dan. Ik hoorde net iets over spandoeken in onze tuin. Is dat waar?’

‘…’

‘Geert heeft ze weggehaald?’

‘…’

‘Waarom weet ik er dan niets van?’

‘…’

‘Hoezo ongerust maken? Ik weet genoeg. Daar hebben we het nog wel over.’

Zonder een antwoord van haar man af te wachten drukt ze op het rode knopje.

‘Nou, u hoort het,’ zegt ze. ‘Mijn man wilde mij niet ongerust maken en heeft de tuinman Geert Hadeking opdracht gegeven de spandoeken te verwijderen. U krijgt wel een vreemde indruk van ons, dat kan niet anders.’

Ellen reageert niet.

‘U weet dus niet wanneer die spandoeken daar hebben gehangen.’

Zwijgend schudt Marieke van Boxbergen haar hoofd. Ellen ziet dat de vrouw iets wil zeggen, maar twijfelt, of zoekt naar de juiste woorden.

‘Misschien is het niet verstandig om het nu te zeggen, maar ik doe het toch,’ zegt ze.

Ellen kijkt haar neutraal aan en zegt niets.

‘Guido is één keer eerder ernstig overspannen geweest. Toen heeft hij rare dingen gedaan.’

Marieke van Boxbergen zwijgt weer. Met haar blik nodigt ze Ellen nu echter uit vragen te stellen.

‘Was dat recent?’

‘Nee, tussen 1990 en 1995.’

‘Heeft u redenen om te denken dat een zelfde situatie zich weer voor zou kunnen doen?’

‘Dat is vreselijk moeilijk te beoordelen. Toen werd zijn overspannenheid veroorzaakt door een te grote druk van zijn werk. Nu is hij natuurlijk met pensioen. De werkdruk is daarom van het ene op het andere moment weggevallen. Aan de andere kant merk ik dat hij veel last heeft van alle negatieve publiciteit over zijn beloning. Vooral dat hij wordt neergezet als een immorele dief, raakt hem veel meer dan hij laat blijken.’

‘Is dat voor hem misschien ook een reden om een nieuw leven te willen beginnen?’

‘Zo heb ik het nooit gezien. Misschien wel.’

‘U zei dat hij toen rare dingen heeft gedaan. Mag ik vragen wat?’

‘Eh, dat is niet zo relevant,’ antwoordt Marieke van Boxbergen weifelend. ‘Misschien had ik het niet moeten vertellen. Goed, ook dit is gezegd. Laten we er verder geen woorden aan vuil maken.’

‘Wilt u nog meer kwijt?’

Marieke van Boxbergen schudt haar hoofd.

‘En uw man? Ik neem aan dat u hem op de hoogte stelt van dit gesprek.’

‘Dat doe ik,’ zegt de vrouw met een knikje.

‘Ik laat het aan het initiatief van u en uw man over om aangifte te doen van de spandoeken in uw tuin. Is dat akkoord? Van dit gesprek zal ik een proces-verbaal maken. Komende week kom ik een keer langs om het te laten lezen.’

‘Prima.’





11 Zaterdag 2 december 8.00 uur



Rob Meier weet dat hij te laat is om de badkamer te bereiken. Hij beweegt zijn hoofd opzij zodat hij niet in zijn bed kotst. Het kan hem niets meer schelen. Zijn hoofd barst bijna open en vreselijke krampen keren zijn maag binnenstebuiten. Die pijn valt echter in het niet bij de spijkers die in zijn hand geslagen lijken te zijn. Kreunend legt hij zijn bezwete hoofd op het klamme kussen. Hij moet drinken, maar hoe komt hij bij de kraan? Bij elke handbeweging trekt er een stroomstoot vanuit zijn pols door de rest van zijn lichaam. Zo erg is hij er nog niet eerder aan toe geweest. Een felle stekende pijn in zijn hoofd veroorzaakt een paniekaanval. Misschien is hij vergiftigd door de pillen van Harry Beerenkamp en sterft hij hier een gruwelijke dood.

In koortsachtige droombeelden ziet hij telkens weer de smerige grijns van de ADO-supporter die meteen door had dat hij zijn hand niet kon gebruiken. In no-time had de Hagenees zijn arm te pakken en sloeg zijn gekwetste hand met volle kracht tegen een lantaarnpaal. Hij viel bijna flauw van de pijn. Als op dat moment de politie niet was verschenen, was hij bij de volgende klap buiten westen geraakt. Gelukkig liet de getatoeëerde Hagenees hem los, na nog een elleboogstoot tegen zijn slaap te hebben geplaatst. Met zijn laatste krachten verwijderde Rob zich van het strijdperk. Onopvallend sloop hij tussen de huizen door naar de Henri Dunantlaan. Ondanks de pijn kon hij opgelucht ademhalen, blij dat hij het had overleefd.

Van die opluchting is nu niets meer over. Zijn eigen pijn is één ding. Daarnaast is er nog Harry Beerenkamp. De desastreuze 6-1 nederlaag, waarvan Rob, Harry en zo’n twintig anderen buiten het stadion getuige waren, had Harry razend gemaakt. Na het eindsignaal bezwoer hij dat geen enkele Hagenees levend de IJssel over zou komen. Uit een zwarte plastic tas haalde hij een doos met felgele pillen. Rechtstreeks uit Japan, geproduceerd voor eigen gebruik door de Jakuza, wat volgens Harry de meest gewelddadige criminelen ter wereld waren. De pillen werkten volstrekt averechts. Rob voelde niets meer, wat op zich goed was, maar wist niet meer wat voor, achter, links of rechts was. Harry zelf liep, met bebloed hoofd, als een kip zonder kop rond en schreeuwde steeds maar weer: ‘alle kinderen van Hagenezen worden wezen’. Toen Harry iedereen opriep om te hergroeperen voor een nieuwe aanval, zag Rob geen andere mogelijkheid dan er tussenuit te knijpen.

Harry zal ongetwijfeld horen dat Rob voortijdig is afgehaakt. Rob loopt lang genoeg mee om te weten dat Harry dat niet over zijn kant laat gaan. Komende dagen zal Harry hem ter verantwoording roepen. Daarom moet hij nu in actie komen.

Hij schreeuwt het uit als hij gaat staan. Het lijkt alsof iemand een roodgloeiende ijzeren staaf op zijn scheenbeen legt. Dan herinnert hij zich de trap van de Hagenees. Die vent moet stalen punten in zijn schoenen hebben gehad. Hij durft niet naar zijn been te kijken omdat hij het gevoel heeft dat de twee delen van zijn gebroken scheenbeen over elkaar heen zijn geschoven. Er is geen enkele kans dat hij op eigen kracht het ziekenhuis kan bereiken. Hij strompelt kermend naar de telefoon en belt 0900-8844.

‘Politie Deventer, wat kan ik voor u doen?’

Rob moet zich verbijten om het niet uit te schreeuwen.

‘Met Rob Meier. Ik ben zwaargewond en ik moet naar het ziekenhuis, ahh.’

De kreun is niet gespeeld. Hij houdt het niet lang meer vol.

‘Mag ik uw adres?’

‘Boecholtstraat 140.’

‘Kunt u iets preciezer zeggen wat er aan de hand is.’

‘Ik heb veel pijn,’ kreunt Rob. ‘Mijn scheenbeen is gebroken, mijn hand waarschijnlijk ook, ik heb een zware hersenschudding en ben erg misselijk. Ik val bijna flauw.’

‘Ik stuur een ambulance.’

Rob zijgt ineen bij de telefoon. Straks zal hij in het ziekenhuis liggen. Daar is hij voorlopig veilig voor Harry Beerenkamp.





12 Dinsdag 5 december 8.30 uur



‘Goedemorgen, Brian,’ begroet Ellen haar kamergenoot. Er ligt een cadeautje op haar toetsenbord, ingepakt in Sinterklaaspapier.

‘Wat is dat?’, vraagt ze. ‘Is de Goedheiligman langs geweest?’

‘Daar lijkt het op,’ antwoordt Brian grijnzend.

‘Zal ik het al uit mogen pakken?’

‘Vast wel.’

Het is een chocoladeletter E.

‘Is de Sint hier ook geweest?’

Jozef staat in de deuropening, met een identiek pakje in zijn hand.

‘Het is lang geleden dat de Sint mij heeft verrast. Daar moet op gedronken worden. Mag ik jullie uitnodigen voor een bakje op mijn kamer?’, vraagt hij.

Ellen grijpt haar aantekenschrift. Ze moet Jozef bijpraten over haar gesprek met Marieke van Boxbergen.

‘Kunnen we het even hebben over de bewoners van landgoed Lankbergen?’, vraagt Ellen als ze de koffie op hebben.

‘Ik hoorde van Gerard dat hij jou vrijdag naar Marieke van Boxbergen heeft gestuurd.’

‘Ja, jammer dat je er niet bij was.’

‘Kwam Landgraaf toch onverwacht thuis?’

‘Nee, dat niet. In mijn onschuld vroeg ik haar naar de spandoeken. Bleek dat ze daar niets van wist. Ze belde meteen met haar man die als excuus gaf dat hij haar niet ongerust had willen maken. Zij was woest.’

‘Maakte het indruk op haar man?’

‘Dat vraag ik me af. Gisteren ben ik er weer geweest om haar het proces-verbaal van haar verklaring te laten lezen.’

‘Was Landgraaf er deze keer wel bij?’

‘Nee, daarom hebben we nog geen proces-verbaal over de spandoeken. Landgraaf had gezegd dat hij het niet nodig vond.’

Jozef schudt zijn hoofd.

‘Rare mensen.’

‘Vooral Landgraaf. Marieke van Boxbergen lijkt me een stevige en verstandige vrouw. Toch maakt ze zich zorgen.’

‘En Landgraaf doet alsof er niets aan de hand is.’

‘Daar lijkt het op.’

‘Is haar bezorgdheid gebaseerd op dat ene voorval, of is er meer aan de hand?’

‘Daar was ze niet duidelijk over. Ik kreeg de indruk dat de situatie haar benauwde.’

‘Je bedoelt het landgoed?’

‘Meer de hele verandering, het nieuwe huis, de nieuwe omgeving, het nieuwe leven van haar man.’

‘Hm.’

‘Dus mijn vraag aan jou is, steken we hier nog meer energie in?’

Jozef kijkt naar Brian.

‘Jongen, zeg eens wat slims.’

Brian lacht onzeker.

‘Als iemand anders melding zou doen van een gesloopt toegangshek en dode varkens op de oprit, zouden we daar zeker iets mee doen. Het is meer dan een geintje. Tel daarbij op de spandoeken,’ zegt hij.

‘Jij zou dus een onderzoek starten?’, vraagt Ellen.

Brian knikt.

‘Hoe zit het eigenlijk met die spandoeken? Hebben ze die nog?’, vraagt hij.

‘Nee, Landgraaf had Hadeking opdracht gegeven de spandoeken meteen af te voeren,’ zegt Ellen.

‘Om zijn vrouw niet ongerust te maken,’ verzucht Jozef. ‘Hoe dom moet je zijn om vijftig miljoen op te kunnen strijken?’

Ellen schudt haar hoofd.

‘Dan hebben we erg weinig aanknopingspunten voor een onderzoek,’ zegt ze en kijkt naar Jozef.

‘Laten we het volgende doen. Jullie verdiepen je nog een beetje in Guido Landgraaf en zijn vrouw. Over een week of twee gaan we nog een keer naar Lankbergen. Horen of ze nog steeds bezorgd is,’ besluit Jozef.

Ellen twijfelt of ze het eens is met het voorstel van Jozef. De feiten zijn te ernstig om niets te doen. Aan de andere kant heeft ze geen idee wat ze zouden kunnen doen. Met name de bezorgdheid van Marieke van Boxbergen zit haar dwars. Die was niet gespeeld.





13 Woensdag 20 december 7.00 uur



Er staan ijsbloemen op het raam van de keukendeur. Guido Landgraaf huivert. Hij wendt zich naar de tegelkachel en opent de deur om te zien of het vuur al groot genoeg is voor grotere blokken. Ondanks alle vervelende gebeurtenissen van de afgelopen weken geniet hij nog elke dag van het leven als landheer. Het brengt hem terug naar de essentie van het bestaan. Hij verwarmt zich met het hout van eigen grond, eet de hazen en fazanten die Geert Hadeking voor hem heeft geschoten en snijdt boerenkool van de groentetuin achter het huis.

Hoe heeft hij het al die jaren volgehouden om van vergadering naar vergadering te rennen, uren doelloos rond te hangen op vliegvelden, avonden lang te studeren op onbegrijpelijke cijfers en door de modder te kruipen voor lastige journalisten en arrogante aandeelhouders?

Het zachte gesputter van zijn Bezzeramachine geeft aan dat zijn espresso klaar is. Volgens het KNMI houdt de oostenwind nog een paar dagen aan en dus wordt het vandaag weer een mooie heldere dag. Hij verheugt zich op de klus die hij samen met Hadeking gaat klaren, het vellen van een monumentale beuk die is aangetast door schimmel en daarom gekapt mag worden. Het was een verrassing dat Hadeking hem vroeg of hij mee wilde helpen. Hoewel hij de tuinman meteen na zijn intrek in het landhuis had aangeboden een bijdrage te leveren aan het onderhoudswerk, had Hadeking daar tot gisteren geen gebruik van gemaakt. Guido Landgraaf schreef dat toe aan een vorm van bescheidenheid en had besloten rustig de tijd te nemen voor het opbouwen van een vertrouwensrelatie met zijn tuinman. Het samen kappen van de beuk zal zeker een stap in de goede richting zijn.



Guido Landgraaf smeert twee boterhammen en neemt met het NRC van gisteren plaats aan de grote eikenhouten keukentafel. Het vuur in de kachel brandt nu zo heftig dat hij de schuif aan de achterkant dicht kan doen. Door het ingenieuze rookafvoersysteem nemen de blauwwitte tegels aan alle kanten van de kachel warmte op. Over een half uur is de kachel zo heet dat hij de rest van de dag kan volstaan met een armvol houtblokken.



Landgraaf schrikt op van zacht geklop op het raam van de keukendeur. Hij gebaart Hadeking binnen te komen.

‘Goedemorgen Geert, koffie?’

Hadeking kijkt onzeker.

‘Normaal begin ik altijd meteen en drink ik om tien uur koffie uit de thermoskan.’

‘Maar ik neem aan dat je geen bezwaar hebt om nu een kop verse koffie te drinken.’

‘Nee, nee, dat is prima,’ zegt hij weifelend.

‘Bovendien is het nog bitterkoud en donker. We moeten wel kunnen zien waar de boom terechtkomt.’

‘Ja, dat is beter,’ mompelt de tuinman.

‘Ook een koek? Harde werkers moeten goed eten.’

Hadeking knikt.



‘Heren, doen jullie voorzichtig? Ik ga naar Jenneke.’

Marieke van Boxbergen staat, gekleed in ruiterkleding, in de deuropening.

‘Moet je niet eerst wat eten? Straks val je van honger nog van je paard.’

‘Ik ga koffiedrinken bij Madeleine. Zij bakt altijd verrukkelijke taart. Dan kan ik de schade ruimschoots inhalen.’

‘Doe toch maar voorzichtig. De zandpaden zijn waarschijnlijk opgevroren.’

‘Zal ik doen, doeg.’

‘Jenneke is het paard,’ verklaart Landgraaf.



Een half uur later lopen Landgraaf en Hadeking over het grasveld naar de rand van het bos. De beuk waar het om gaat staat een meter of dertig het bos in.

‘Ik heb even gekeken,’ zegt de tuinman. ‘Volgens mij kunnen we de boom die kant op laten vallen.’ Hij wijst richting het grasveld. ‘Het enige wat kan gebeuren is dat één van de takken de twee krentenboompjes raakt. En dat de kruin gaten maakt in het gazon, maar dat valt te herstellen.’

De onzekerheid waarmee de tuinman aan de keukentafel zat is helemaal verdwenen. Dit is zijn terrein. ‘Pas als de boom ligt, zagen we de takken eraf.’

‘Klinkt perfect,’ zegt Landgraaf opgewekt. ‘Zeg maar waar ik moet beginnen met zagen.’

Hadeking tekent met zijn vinger een denkbeeldige lijn op de dikke stam.

‘Hier de eerste snede, schuin naar boven. Dan van boven naar beneden.’

‘Een v-vorm.’

‘Juist, maar die moet wel precies op de goede plaats. Dat bepaalt de richting van de val. Daarna zagen we aan de andere kant, iets boven de eerste snede.’

‘Mag ik?’, vraagt Landgraaf gretig. Hadeking overhandigt hem de grote en zware kettingzaag.

‘Ga je gang,’ zegt hij en doet een stap achteruit.

Landgraaf wijst op het hendeltje dat aan de achterkant zit en kijkt hem vragend aan.

‘Gewoon trekken,’ zegt de tuinman.

‘En nu?’, vraagt Landgraaf met de ronkende kettingzaag in beide handen geklemd.

‘Zagen,’ antwoordt Hadeking droog.

Onzeker beweegt Landgraaf de zaag naar de boom. Hij schrikt van de knal waarmee de draaiende ketting de boom raakt.

‘Iets zachter en hou de zaag stevig vast,’ zegt Hadeking.

Ondanks de vrieskou breekt het zweet Landgraaf uit. De zaag is zwaarder dan hij had verwacht en zakt niet bepaald in de boom als een warm mes in de boter. Bovendien trekt de zaag scheef waardoor de zaagsnede niet horizontaal wordt.

‘Hou hem recht,’ zegt Hadeking streng. ‘Je moet de zaag het werk laten doen.’

Landgraaf kijkt zijn tuinman vertwijfeld aan.

‘Zal ik het voordoen?’

Landgraaf knikt. ‘Ik snap er niets van. Zo moeilijk kan het toch niet zijn?’, verzucht hij.

Hadeking neemt de zaag over en laat de motor een keer brullen. Hij zet de zaag vijf centimeter onder de snede van Landgraaf op de boom. Landgraaf kijkt nieuwsgierig wat Hadeking anders doet dan hij. Zo te zien niet veel. Het lijkt alsof de ervaren man ook moeite heeft de zaag te laten doen wat hij wil. Desondanks verdwijnt de zaag langzaam maar zeker in de boom.

‘Gaat het?’, vraagt Landgraaf.

‘Moeizaam,’ puft Hadeking en trekt de zaag een beetje op en neer. Het is duidelijk dat het niet naar zijn wens gaat.



Weer maakt Hadeking een trekkende beweging en dan gebeurt er iets waarvan Guido zich later nog vaak zal afvragen hoe het precies ging. Vanuit het niets ziet hij de gierende zaag op zich afkomen. Voordat hij heeft kunnen reageren voelt hij een snerpende pijn in zijn bovenbeen. In een flits probeert hij te doorgronden wat er is gebeurd. Het leek alsof Hadeking weggleed van de bevroren boomstronk waartegen hij zich schrap zette. Met beide handen grijpt hij naar de wond en voelt het warme bloed over zijn handen stromen. Hadeking heeft de kettingzaag neergelegd, doet zijn jas uit en bindt razendsnel één van de mouwen om het bovenbeen van Landgraaf. Dan trekt hij ook zijn blouse uit en wikkelt die strak over de wond. Landgraaf schreeuwt het uit van pijn.

‘We moeten een dokter bellen,’ zegt Hadeking. ‘Kun je staan?’

Landgraaf knikt met een bleek gezicht. De tuinman legt Landgraafs arm om zijn schouder en stapje voor stapje hinken en lopen ze naar het huis.

‘Gaat het?’, vraagt Hadeking als Landgraaf op een stoel in de keuken zit.

‘Volgens mij valt het mee,’ antwoordt hij. Hij heeft zich een keer heel diep gesneden met een mes en toen voelde hij niets meer. De snee was zo diep dat de zenuwen waren doorgesneden. Ook bloedde het toen nauwelijks. Nu doet het vreselijk zeer en bloedt het hevig. Ondanks de pijn realiseert hij zich dat het een gunstig teken is.

‘De dokter is er over vijf minuten,’ zegt Hadeking nadat hij heeft gebeld.



Een kwartier later heeft de dokter de wond verzorgd.

‘Zo, dat ziet er pico bello uit,’ zegt hij. ‘U heeft vreselijk geluk gehad. Het is alleen maar een oppervlakkige vleeswond die wel zeer doet, maar binnen een week grotendeels genezen is. Een centimeter dieper en de schade was enorm geweest.’

De dokter kijkt naar Geert Hadeking.

‘Hoe heeft dat in godsnaam kunnen gebeuren?’, vraagt hij streng. ‘Waarom draagt meneer Landgraaf geen veiligheidsbroek, waarom stond hij zo dicht bij u in de buurt en waarom zwaaide u met die zaag in de rondte?’

De tuinman staart erg ongelukkig voor zich uit.

‘Dat had nooit mogen gebeuren,’ stamelt hij. ‘Ik, ik gleed uit, denk ik.’

‘Het lag ook aan mij,’ zegt Landgraaf. ‘Ik had daar natuurlijk niet mogen staan, maar ik was te nieuwsgierig. En te gretig. Dit is echt werk voor professionals, zonder afgeleid te worden door amateurs.’

‘Hm,’ mompelt de dokter. ‘Eén of twee dagen rust is voldoende, daarna mag u normaal gesproken alles weer doen. Als het toch pijnlijk blijft, moet u bellen.’

De dokter verdwijnt via de keukendeur.

‘Nou, Geert. Dat was onze eerste gezamenlijke klus. We hadden iets beters verdiend. Ga jij ook maar naar huis en neem morgen een dag vrij. Ik vind het wel leuk om je voor de kerst nog even te spreken. Kom je overmorgen langs?’

‘Dat is goed. Nogmaals. Het spijt me heel erg. Dit had niet mogen gebeuren.’

‘Zand erover, Geert. Ik leef nog. Over twee dagen loop ik weer rond en waar gehakt wordt vallen spaanders.’



Als Hadeking met zijn vijfentwintig jaar oude Renault 4 het landgoed verlaat botst hij bijna tegen de Volkswagen Touareg van Marieke van Boxbergen. Net op tijd kan hij een ruk aan het stuur geven waardoor de auto’s elkaar niet raken. Hij ziet niet dat Marieke met betraande ogen achter het stuur zit.



‘Guido, we gaan hier weg.’

Landgraaf kijkt geschrokken om en ziet dat zijn vrouw met rode ogen in de deuropening staat.

‘Het is verschrikkelijk. De mensen hier willen ons niet,’ zegt ze met een brok in haar keel. Dan ziet ze het grote verband om het ontblote been van haar man. ‘Wat is er met jou gebeurd?’

‘Ongelukje met een kettingzaag. Schade valt mee, alleen een wondje.’

Marieke van Boxbergen ploft neer op een keukenstoel en kijkt haar man onthutst aan.

‘Guido, wat is er allemaal aan de hand?’

‘Met mij niets bijzonders, het was gewoon een lullig ongelukje,’ zegt hij. Dan ziet hij het zand op de kleren van zijn vrouw en de scheur in haar broek. ‘Heb je een ongeluk gehad?’

Tranen rollen over Mariekes wangen. Landgraaf wil opstaan om haar te troosten. Een felle pijnscheut trekt door zijn been.

‘Er, er waren jongens in het bos,’ snottert Marieke. ‘Ze hadden zich verkleed en sprongen ineens uit de bosjes. Jenneke schrok en begon te steigeren.’

‘Ben je er af gevallen?’

‘Nee, ik kreeg haar weer onder controle en ben omgedraaid. De jongens kwamen luid schreeuwend achter ons aan.’

Ze begint weer te huilen.

‘En toen hing daar opeens een touw over de weg,’ snikt ze. ‘Ik zag het te laat en kon Jenneke niet meer stoppen. Ze liep tegen het touw op en steigerde nog een keer. Toen viel ik er wel af.’

‘Jezus,’ zegt Landgraaf. ‘Je had wel dood kunnen zijn. Ik bel meteen de politie. Nu is het genoeg geweest.’

Marieke veegt met haar mouw de tranen van haar wangen. Er blijven zwarte strepen achter.

‘Waarom gaan we niet gewoon terug naar Bloemendaal? Daar waren we toch gelukkig?’

‘Nooit,’ zegt Landgraaf stellig. ‘Degene die denkt mij te kunnen wegjagen, kent mij niet. Als mensen oorlog willen, krijgen ze hun zin. Die rotjongens gaan hier heel erg spijt van krijgen.’





14 Woensdag 20 december 12.30 uur



‘Een aanslag, zegt u?’, hoort Ellen als ze op het punt staat Jozefs kamer binnen te stappen. Jozef heeft in de gaten dat ze in de deuropening staat en drukt op een knopje van de telefoon waardoor Ellen het gesprek via de luidspreker kan volgen.

‘En hoe is het nu met haar?’, vraagt hij. Ellen schrikt als ze concludeert dat het om Marieke van Boxbergen gaat.

‘Gelukkig niet meer dan een paar blauwe plekken en wat schrammen. Het had veel slechter af kunnen lopen. Dat mag niet nog een keer gebeuren.’

‘Kunnen wij meteen langskomen?’

Jozef kijkt naar Ellen. Ze knikt.

‘Dat zou fijn zijn. Uw collega is hier eerder geweest, begreep ik.’

‘U kunt ons over een kwartier verwachten.’

Jozef legt de telefoon neer.

‘Landgraaf,’ zegt hij tegen Ellen.

‘Dat had ik in de gaten. Is er iets met zijn vrouw gebeurd?’

‘Verklede jongens hebben een touw over de weg gespannen waar zij met haar paard langskwam.’

‘Hè?’

‘Ja. Het paard schrok van het touw en steigerde toen er opeens vier jongens uit de bosjes sprongen. Daardoor viel ze van het paard.’

‘Dat is bijna poging tot moord,’ zegt Ellen geschokt.

‘Kan je mee?’

‘Ik moet wel even wat eten.’

‘Weet je wat? Zullen we na ons bezoek aan Landgraaf gaan lunchen bij ’t Hosselt. Derk van der Broek hoort ook nog wel eens wat. Ik ben er al een tijd niet meer geweest.’



Lankbergen staat er gegraveerd in beide zandstenen pilaren van de toegangspoort. Dat heeft Ellen de vorige keren niet gezien. De sierlijke letters zijn groen verweerd. Het ijzeren hek staat open. Jozef rijdt met zijn Peugeot stapvoets naar binnen. Een paar spijlen van het hek zijn beschadigd en licht verbogen.

Ze heeft vorige week een ochtend op internet gezocht naar informatie over Guido Landgraaf. Veel opzienbarends heeft ze niet kunnen vinden. De meeste artikelen spreken over een bekwame bestuurder. De samenvoeging van de verschillende energiebedrijven tot het megabedrijf ZONNU wordt over het algemeen als goede stap beoordeeld. De grote dissonant in de overwegend gunstige berichten is de kritiek op zijn beloning. Hij was één van de eerste bestuurders die vond dat het salaris van de directeur van een publiek bedrijf even hoog moest zijn als dat van een bestuurder van een privaat bedrijf. In een periode van vier jaar was zijn salaris gestegen van net geen twee ton tot ruim negen ton per jaar. Het rumoer was verstomd toen directeuren van ziekenhuizen, woningbouwcorporaties en publieke televisieomroepen zijn voorbeeld volgden. Pas na zijn afscheid als bestuursvoorzitter van ZONNU was het persgeweld weer losgebarsten vanwege de waarde van zijn aandelenpakket.

Jozef parkeert zijn antieke Peugeot tussen de BMW X5 en de Volkswagen Touareg op de parkeerplaats naast het huis. Een vrouw komt de trap van het bordes aflopen. Ze geeft Ellen een hand en stelt zich voor aan Jozef.

‘Van Boxbergen?’ vraagt hij. ‘Dan komt u hier vast uit de buurt.’

‘Klopt, ik ben hier vlakbij geboren en opgegroeid.’

Ellen meent dat ze een kleine hapering in haar stem hoort. Net of ze iets weg moet slikken.

‘Mijn man heeft zichzelf verwond met een kettingzaag,’ zegt ze.

‘Een kettingzaag?’

‘De wond valt erg mee en hij deed er nogal luchtig over. Voor hetzelfde geld had hij zijn been doormidden gezaagd.’

‘Het is niet jullie geluksochtend.’

De glimlach van Marieke van Boxbergen is niet overtuigend.



‘We gaan naar de keuken. Daar is het lekker warm.’

‘Kom verder,’ zegt de man aan de keukentafel met zware stem. ‘Ik mag mij van de dokter niet bewegen. Een ongelukje met een kettingzaag.’ Hij wijst op zijn bovenbeen.

‘Dat is wel eens slechter afgelopen,’ zegt Jozef en geeft de man een hand. ‘Jozef Laros, van de Deventer recherche. Dit is Ellen van Dorth, mijn collega.’

Ellen geeft de man ook een hand. De hand voelt warm en droog aan. Het is een krachtige, stevige handdruk, maar zeker niet te hard. Zou dit het geheim zijn voor een succesvolle carrière? Een perfecte handdruk. De zittende man heeft op haar meteen een geruststellend effect. Ellen bestudeert zijn gezicht. Geen uitgesproken trekken. Grijsblauwe ogen, een ietwat grote neus, een lichte onderkin en een regelmatig goed onderhouden gebit. Vertrouwenwekkend en vriendelijk.

‘Fijn dat u zo snel wilde komen. Ga zitten.’ Hij wijst op twee stoelen aan de keukentafel. ‘Wilt u wat drinken? Of eten misschien? Het is tenslotte lunchtijd.’

‘Ik ben gek op koffie,’ zegt Jozef, met een schuin oog naar het verchroomde espressoapparaat.

‘En mevrouw?’

‘Ook koffie graag.’

Landgraaf kijkt vragend naar zijn vrouw, tegelijkertijd verontschuldigend.

‘De koffie is normaal mijn territorium,’ verklaart hij.

‘Espresso? Cappuccino?’, vraagt Marieke van Boxbergen.

Tot Ellens verrassing kiest Jozef, net als zij, voor de cappuccino. Jozef drinkt zijn koffie meestal zwart. De enkele keer dat hij er iets in doet, is het suiker.



‘Waar zullen we beginnen?’, vraagt Jozef als ook de vrouw van Guido Landgraaf is aangeschoven.

‘Met wat er is gebeurd,’ antwoordt Landgraaf direct.

‘Oké, wat is er precies gebeurd?’

‘Vertel jij het maar,’ zegt Landgraaf tegen zijn vrouw.

Marieke van Boxbergen beschrijft kort en bondig hoe ze in het bos is aangevallen.

‘Het waren dus vier personen?’, vraagt Jozef als de vrouw uitgesproken is.

‘Voor zover ik kon zien wel. Misschien dat er nog meer in het struikgewas verborgen zaten.’

‘Hoe waren ze verkleed?’

Voor het eerst moet Marieke van Boxbergen slikken.

‘Als varkens,’ zegt ze met gebroken stem. Ze doet haar best om niet te gaan huilen. ‘Alle vier hadden ze een varkensmasker op. Eén van de vier had ook een roze gewaad aan. De anderen droegen een blauwe overall.’

‘En schoenen?’

‘Ze liepen op klompen.’

Er valt een stilte.

‘Het paard steigerde en u viel er af.’

De vrouw knikt.

‘En de jongens?’

‘Die renden weg, lachend.’

‘Zeiden ze iets tegen elkaar?’

Marieke van Boxbergen zwijgt en staart naar het volle kopje dat voor haar op tafel staat. Ze heeft er nog niet van gedronken.

‘Waarschijnlijk wel. Ik kan me er echter niets van herinneren.’

‘Weet u overigens zeker dat het jongens waren?’

‘Niet honderd procent natuurlijk. Ik heb hun gezichten niet gezien.’

‘En het touw?’ Hebben de jongens dat meegenomen?’

‘Nee, eh…, dat moet daar nog liggen.’

‘Of hangen,’ zegt Ellen.

‘Eh, nee. Twee jongens hielden het touw vast. Toen ze tevoorschijn sprongen viel het op de grond.’

‘Laten we straks even naar de plek rijden. Is dat akkoord?’

Marieke van Boxbergen knikt. Niemand zegt iets en er valt een ongemakkelijke stilte.

‘En’, doorbreekt Landgraaf de stilte, ‘wat gaan jullie doen?’

‘Tja, wat zouden we kunnen doen?’

Ellen zucht inwendig. Zij kan niet begrijpen waarom Jozef het nodig vindt om op deze manier zijn ongenoegen over het achterhouden van informatie door Landgraaf uit te spelen.

‘Jullie zijn de politie, ik niet.’

Jozef glimlacht.

‘De politie weet zelf heel weinig. De politie kan alleen maar functioneren dankzij informatie die ze van anderen krijgt. Waarom heeft u de afgelopen maanden niet meteen verteld wat er is gebeurd?’

Ellen kijkt naar Landgraafs reactie. Hij geeft geen krimp en kijkt Jozef rustig aan.

‘Ik snap uw reactie. Wat er hiervoor is gebeurd, vind ik onvergelijkbaar. Ik kan me niet voorstellen dat er een verband is tussen een paar spandoeken en de aanslag op mijn vrouw.’

‘Geen verband? Waar haalt u die wijsheid vandaan?’, vraagt Jozef. In zijn stem klinkt een mengeling van spot en ergernis. ‘Ik zie wel enige overeenkomst tussen dode varkens op uw oprijlaan en jongens met een varkensmasker.’

‘Inderdaad. Dat is in mijn ogen een duidelijke aanwijzing.’

Nu hoort Ellen een spoor van irritatie in Landgraafs stem.

‘Hoe bedoelt u?’

‘De meeste mensen gebruiken symboliek en woorden uit hun eigen belevingswereld. Stelt u zich een politieman voor die de dader van een misdrijf heeft laten ontsnappen.’

Landgraaf kijkt Jozef indringend aan.

‘Als die politieman in zijn vrije tijd graag vogels kijkt zal hij zeggen, de vogel is gevlogen. Maar als hij van vissen houdt, zal hij zeggen dat de dader door de mazen van het net is ontsnapt.’

‘Dat lijkt me op zich een niet geheel onaannemelijke theorie. U denkt dus dat we nu te maken hebben met varkensboeren?’, vraagt Jozef.

‘Of zonen van varkensboeren, baldadige plattelandsjongeren.’

Ellen wacht met spanning op een verbale uitval van Jozef. Ze kent Jozef inmiddels goed genoeg om te weten dat Landgraafs dominante, stellende toon bij hem een open zenuw raakt. De verwachte reactie blijft echter uit.

‘We zullen uw suggestie meenemen in ons onderzoek,’ antwoordt hij minzaam.

‘Mooi, mag ik weten wat u nu gaat doen?’, vraagt Guido Landgraaf zonder blikken of blozen.

‘Nee, we moeten alle informatie eerst analyseren. Dan stellen we een aantal hypothesen op over de mogelijke grond voor de gebeurtenissen. Die onderzoeken we vervolgens, net zolang tot we weten hoe het zit,’ antwoordt Jozef.

‘Dat lijkt me een gedegen aanpak,’ zegt Guido Landgraaf.

Ellen heeft het gevoel dat ze in een klucht is beland. Spelen de mannen een spel? Ze kijkt met een schuin oog naar Marieke van Boxbergen en ziet dat zij ook niets snapt van de voorstelling die zich voor haar ogen afspeelt.

‘Zullen we dan maar even naar de plaats van het ongeluk rijden?’, vraagt Jozef opgewekt aan de vrouw. Hij staat op en geeft Guido Landgraaf een hand.

‘We houden u op de hoogte,’ zegt hij. Guido Landgraaf knikt en glimlacht zuinig.





15 Woensdag 20 december 13.45 uur



Jozef en Ellen rijden door het kale beukenbos naar de herberg ’t Hosselt. Achterin de auto ligt het touw waarmee de vier verklede jongens het paard Jenneke hebben laten schrikken.

‘Ik zal Piet van Gestel vragen om de plek nader te onderzoeken,’ zegt Jozef als hij zijn auto parkeert. ‘Wie weet vinden we nog een kledingstuk, of een sigarettenpeuk. Mijn gevoel zegt dat we hier nog lang niet mee klaar zijn. Ik maak mij eerlijk gezegd grote zorgen.’

Jozef verwoordt precies Ellens gevoel. Ze kan zich niet voorstellen dat het streken zijn van baldadige plattelandsjongeren.

In het restaurant is het nog drukker dan Ellen had verwacht op grond van het aantal auto’s op de parkeerplaats. Zeker de helft van de veertig tafeltjes is bezet, veelal door mannen in pakken. Her en der zitten echter ook wandelaars. De man achter de bar kijkt op en lijkt te schrikken. Desondanks komt hij achter de bar vandaan en geeft Jozef en Ellen een hand.

‘Laros en, eh…’, zegt hij.

‘Van Dorth,’ vult Ellen aan.

‘Wat brengt jullie hier? Toch geen misdrijf?’

‘Hallo Derk, hoe gaat het?’

‘Zoals je ziet,’ antwoordt de barman en kijkt rond. ‘Druk.’

‘Wij komen alleen maar lunchen. Of zijn we daarvoor te laat?’

Het gezicht van Derk van der Broek ontspant.

‘Onze filosofie is nog niet veranderd. Gasten zijn welkom van negen uur ’s ochtends tot na middernacht.’

‘En jij staat nog altijd trouw op je post.’

‘Ik zou niet anders willen. Waar willen jullie zitten? Bij het vuur of wat koeler?’

Ellen wijst naar de tafel bij het raam.

‘Prima, wat willen jullie drinken?’

‘Heb je bokbier?’, vraagt Jozef.

‘Welk merk heeft je voorkeur?’

‘Ik laat me graag adviseren.’

‘En mevrouw?’

Ellen twijfelt. Onder werktijd lunchen in een restaurant, wat Jozef regelmatig doet, voelt nog steeds vreemd. Om daarbij bier of wijn te drinken is nog een stapje verder.

‘Ik ga ook voor het bokbier,’ besluit ze.

‘Je hebt vanmiddag toch geen dringende zaken meer?’, vraagt Jozef als Derk twee glazen bier voor hen neerzet. Ellen schudt haar hoofd. Aangezien zich de afgelopen week niets nieuws heeft aangediend, is ze zich steeds meer gaan verheugen op een rustig einde van het jaar. Hopelijk gaat de kwestie Landgraaf geen roet in het eten gooien.

‘Dame en heer, de kaart,’ zegt Derk van der Broek. ‘Deze week kan ik speciaal de fazant op een bedje van zuurkool met puree van aardperen aanbevelen.’

‘Dat lijkt me perfect,’ zegt Jozef zonder de kaart open te slaan.

‘Mij ook,’ zegt Ellen.

‘Twee keer fazant, prima keus,’ stelt de barman tevreden vast.

‘Eh, Derk,’ zegt Jozef als de barman een paar stappen heeft gezet. ‘Heb je het komende uur een paar minuten?’

Met een schok blijft Derk van der Broek staan.

‘Dat hangt af van de drukte,’ antwoordt hij.



‘Wat is er vandaag met je aan de hand?’ vraagt Ellen als Derk van der Broek buiten gehoorsafstand is.

‘Hoezo?’

‘Eerst Guido Landgraaf en nu die arme Derk van der Broek. Heb je echt iets met ze uit te vechten, of gebruik je ze om je af te reageren?’

‘Ik vraag ze gewoon wat.’

‘Dat kan ook op een andere manier.’

‘Hm,’ mompelt Jozef en drinkt zijn glas bokbier in één keer leeg. ‘Misschien ben ik wel aan vakantie toe. Die Landgraaf is bij mij zeldzaam slecht gevallen en ik voel even helemaal niet waar ik de puf vandaan moet halen om dat ten goede te keren.’

‘Dat hij die spandoeken heeft weggegooid is inderdaad onbegrijpelijk.’

‘Daar gaat het nog geeneens over. Uit alles wat die man zegt en doet blijkt dat hij volstrekt lak heeft aan wat er buiten zijn eigen wereldje gebeurt. Types als Landgraaf zijn de moderne feodale heersers die met hun hebzucht en zelfoverschatting de maatschappij ondermijnen.’

Ellen schiet in de lach.

‘Leve de revolutie.’

‘Lach er maar om. Jij behoort als politiefunctionaris ook tot de onderdrukten. Meneer Landgraaf zit nu waarschijnlijk aan de port terwijl wij zijn probleem oplossen.’

‘Zo slecht hebben we het niet.’

Derk van der Broek zet twee dampende borden op tafel. Hij kijkt Jozef aan.

‘Waar gaat het over?’, vraagt hij droog.

‘Guido Landgraaf.’

‘De kerel die Lankbergen heeft gekocht. Die was hier vorige week en de week daarvoor ook. Kan ik nu al een gewaardeerde gast noemen.’

‘Weet je iets over hem?’

‘Hij is rijk. Over onze rug, heb ik me laten vertellen.’

Jozef grijnst naar Ellen.

‘Zie je, Derk en ik zitten helemaal op één lijn. Wat weet je nog meer, Derk?’

‘Weinig tot niets.’

Ellen kan niet voorkomen dat ze glimlacht. Zelfs van grote afstand zou ze aan de subtiele verandering in zijn gezichtsuitdrukking en lichaamshouding hebben gezien dat Derk van der Broek niet de waarheid spreekt.

‘Wat weet je wel?’, vraagt Jozef eenvoudig.

Derk kijkt om zich heen.

‘Ik hoor wel eens wat. Zo begreep ik laatst dat er een groep mensen is die hem niet pruimt.’

‘Waarom niet?’

‘Hij hoort hier niet thuis. Je kan je er vast iets bij voorstellen. In werkelijkheid is het natuurlijk de kift om het geld.’

‘Wie zitten er in die groep?’

‘Dat weet ik niet precies. De mensen van wie ik het hoorde, wisten het ook niet. De één dacht dat het de buren waren die nog steeds boos zijn dat het landgoed niet vrij toegankelijk is, de ander meende dat het boeren waren die minder pacht willen betalen, weer een ander had het over hangjongeren uit Deventer die zich vervelen.’

‘Kortom, je hebt eigenlijk geen idee.’

‘Hoogstens een eigen mening.’

‘En wat is die?’

‘Het zijn geen mensen uit de directe omgeving of uit het dorp. Ik ken die mensen. Die zouden hun bezwaren nooit op zo’n manier kenbaar maken. Wat gij niet wilt dat u geschiedt, doe dat ook een ander niet, is hun motto.’

‘Dat is een interessante visie. Dus jij denkt dat het werk van buitenstaanders is?’

‘Ik zou daar best een weddenschap op afsluiten. Willen jullie nog een dessert?’

‘Ik wil wel een espresso.’

‘En voor mij een cappuccino,’ zegt Ellen.



Het is al drie uur geweest als Jozef en Ellen door de lange gang van het politiebureau wandelen. ‘Verwacht je nog iets van mij?’, vraagt Ellen bij de deur van Jozefs kamer.

Jozefs blik toont een spoor van ergernis. Hij zucht.

‘Tja, het is ons lot dat we niet kunnen zeggen dat we er geen zin in hebben.’

‘Wat is je probleem?’, vraagt Ellen geërgerd. ‘Alleen het feit dat die Landgraaf zoveel geld heeft opgestreken?’

‘Dat hij niet eerder naar de politie is gegaan.’

‘Waarom probeer je dat niet positief te zien? Hij heeft eerst geprobeerd om het zelf op te lossen. Dat is toch ook wat de politiek steeds meer van de burger verlangt?’

‘Wat mij betreft doen we het volgende,’ zegt Jozef. ‘Zet jij vanmiddag op een rijtje waar we precies mee te maken hebben? Misschien kun je nog wel even met Piet van Gestel naar de plek van de aanslag gaan? Dan overleggen we morgenochtend of we onze kerstdagen gaan besteden aan meneer de graaier.’

Ellen slikt een cynische opmerking over misplaatste jaloezie in. Het lijkt erop dat Jozef het echt meent.





16 Woensdag 20 december 17.00



Robert Devenijns rijdt met hoge snelheid over de A1. Tussen Barneveld en Apeldoorn is het rustig op de weg en dat geeft hem de mogelijkheid flink gas te geven. Een tevreden glimlach verschijnt op zijn gezicht als hij de 1 op het digitale display ziet veranderen in een 2. Het komt niet vaak voor dat hij in Nederland de tweehonderd kilometer per uur aantikt. Vloekend trapt hij hard op de rem als een Passat met een paar kinderen op de achterbank pardoes naar links zwenkt om een vrachtwagen in te halen die honderd meter verderop rijdt. Robert had de Passat nog wel drie keer kunnen inhalen. ‘Zulke klootzakken moet de politie hun rijbewijs afnemen, niet de mensen die verantwoord te hard rijden,’ moppert hij.



Robert steekt een sigaret op. Een teken dat hij gespannen is. Iets wat niet vaak voorkomt. Hij zit nu dertig jaar in het vak en heeft een feilloos instinct voor gevaar ontwikkeld. Ondanks het gebrek aan sterke spieren, superieure reflexen of een extreem vaste hand heeft hij zijn werk altijd zonder noemenswaardige schade uitgevoerd. Zijn kracht is het weten waar en wanneer hij ergens wel of niet moet zijn.

Nu heeft hij zich echter laten verleiden om zomaar op pad te gaan. Hij heeft niet meer dan een adres in de buurt van Deventer en een naam: Guido Landgraaf, de man van vijftig miljoen. Het is niet de naam die hem onzeker maakt. Het zijn de bedragen die de man noemde. Hij begon met vijftigduizend euro en eindigde met anderhalve ton. Zoveel heeft Robert nog nooit met één klus verdiend. Gelukkig had hij de tegenwoordigheid van geest om te zeggen dat hij geen huurmoordenaar was. Landgraaf antwoordde droog dat hij daar ook niet meer dan tienduizend euro voor over had. Meer wilde hij over de telefoon niet kwijt. Robert heeft geen idee waarom hij in het schemerdonker over de Veluwe rijdt.





17 Donderdag 21 december 7.00 uur



‘Ik eerst of jij?’, vraagt Ellen aan Norman.

‘Ga jij maar. Kan ik nog even genieten van het warme bed.’

‘Hoef je vandaag niet op pad?’

‘Nee, ik werk op kantoor. Wat losse eindjes afmaken.’

Ellen springt uit bed en loopt snel naar de douche. Het heeft de afgelopen nacht hard gevroren en in de slaapkamer is de temperatuur niet ver boven het vriespunt.

‘Ik ben vanavond niet thuis,’ zegt ze als ze zich aankleedt.

‘Moet je werken?’

‘Ik ga uit eten met Max. Hij komt naar Deventer.’

Norman kijkt verbaasd.

‘Max? Ik dacht dat die ergens in Frankrijk woonde.’

‘Hij heeft een baan gekregen in Amsterdam en gaat een onderzoek doen waarvoor hij de hele wereld over moet reizen. Binnenkort gaat hij naar Brazilië.’

‘Sommige mensen hebben het goed geregeld.’

‘Zeker geologen. Voor hen valt in Nederland weinig te beleven en dus gaan ze vaak naar het buitenland.’

‘Waar gaan jullie eten?’

‘Ik heb gereserveerd bij Bouwkunde.’

Ze wil eraan toevoegen: dat was ons favoriete restaurant.

‘Leuk,’ zegt Norman neutraal.

Hoort Ellen een ondertoon in zijn stem? Nee, Norman is nooit jaloers, zegt hij altijd. Kan hij zien dat ze zich erg verheugt op vanavond? Dat werd haar gistermiddag pas duidelijk. Het is meer dan een afspraak met een oude vriend of goede kennis. Een maand geleden, in Amsterdam, heeft ze zich geen moment afgevraagd waarom ze zo lang het bed gedeeld heeft met Max. Vanaf het eerste moment van hun weerzien voelde ze zijn aantrekkingskracht. Misschien had ze beter niet in Bouwkunde af kunnen spreken. Daar was het altijd goed tussen haar en Max. Net als hun Thaise eethuisje in Amsterdam roept Bouwkunde louter mooie herinneringen op. Ze kijkt hoe Norman het dekbed van zich af gooit. Norman is in veel opzichten de tegenpool van Max. En toch moeten er ook overeenkomsten zijn. Anders was ze nooit verliefd geworden op Norman.



Op de fiets naar het politiebureau lukt het haar niet om het knagende gevoel kwijt te raken dat ze niet helemaal eerlijk is geweest tegenover Norman. Als Ellen de kamer van Jozef binnenstapt ziet ze meteen dat hij goedgehumeurd is.

‘Lekker geslapen?’, vraagt hij opgewekt.

‘Ik ben in slaap gevallen door euromunten te tellen die één voor één tevoorschijn kwamen uit het achtereind van een paard.’

‘Of was het een ezel?’

‘Ezel?’

‘Mensen als Landgraaf zien hun bedrijf toch als een soort ezeltjestrekje? Als je de medewerkers op een strootje laat bijten, komt er vanzelf geld uit.’

Hoewel de strekking van Jozefs woorden dezelfde is als gisteren, is de toon beduidend anders. De bittere ondertoon ontbreekt.

‘Hoe ben je gevaren met Piet?’

‘Die vond het gistermiddag te donker om te gaan kijken. We gaan zo op pad.’

Jozef krabt op zijn hoofd.

‘Ik heb eens nagedacht,’ zegt hij bedachtzaam. ‘Wat mij betreft pak jij deze klus zelfstandig op. Volgens mij heeft Brian wel tijd om je te helpen. Is dat wat?’

Het duurt even voordat de betekenis van Jozefs woorden tot haar doordringt. Hoezo, zij deze klus oppakken? En Jozef dan? Ze kijkt naar Jozef en ziet een brede grijns op zijn gezicht. Of maakt hij een grapje?

‘Hoe bedoel je dat?’, vraagt ze onzeker.

‘Zoals ik het zeg. Jij trekt dit onderzoek. Er komt een tijd dat ik je als mentor los moet laten. Net als een ouder die zijn kind voor het eerst ziet wegfietsen zonder zijwieltjes.’



Een uur later is tot Ellen doorgedrongen dat ze voor het eerst in haar carrière de leiding heeft in een onderzoek. Weliswaar geen moordzaak, maar wel een ingewikkeld geval. Brian deed alsof het de normaalste zaak van de wereld was dat zij hem vroeg mee te helpen in een onderzoek waarvan zij de leiding heeft. Hij moet eerst een paar administratieve zaken afhandelen en staat na de lunch geheel tot haar beschikking.



Ellen staart naar het lege A0-papier op de tafel. Wat moet ze opschrijven? Het is duidelijk wat er gebeurd is. Eerst de ontzette toegangspoort en de dode varkens op de oprit, daarna de spandoeken en als laatste de aanslag op Marieke van Boxbergen door jongens met varkensmaskers op hun hoofd. Maar wat nu? Daar gaat het om. Ze stelt vast dat het meteen anders voelt dan in het kielzog van Jozef. De druk om te bedenken en te beslissen wat ze gaan doen ligt vanaf nu bij haar.

MOTIEF, schrijft ze op. LANDGRAAF HEEFT VEEL GELD. LANDGRAAF KOMT VAN BUITEN. Verder komt ze niet. BALDADIGHEID, VOOR DE LOL. Dat kan ook. Het gaat helemaal niet om Landgraaf. Hoe langer ze nadenkt hoe minder ze de beweegredenen van de daders kan navoelen.

ACTIES. Wat kunnen ze doen? Straks gaat ze met Piet kijken op de plek van de aanslag. Ze kunnen nog een keer naar Guido Landgraaf gaan. Dat zal niets opleveren. Hij heeft al gezegd geen idee te hebben wie erachter zit.

Volgens Marieke van Boxbergen waren het vier jongens van een jaar of twintig. Hoewel de jongens maskers droegen, was ze daar vrij stellig over. Zou dat een ingang zijn? Het aantal probleemjongeren in Deventer is niet oneindig. Het is bekend waar sommige groepen zich ophouden. Zou ze zelf of via mensen uit het sociale circuit contact kunnen zoeken met groepen waarin potentiële daders zich ophouden? GROEPEN JONGEREN, schrijft ze op.

Een andere ingang is natuurlijk Landgraaf. Jozef heeft een eenzijdig beeld van de man neergezet: een graaier die zichzelf op schandalige wijze heeft verrijkt ten koste van de maatschappij. Voor Jozef is dat voldoende om een hekel aan hem te hebben. Ellen vraagt zich af hoeveel mensen daar net zo over denken. Het valt haar op dat krantenartikelen over exorbitante salarissen niet leiden tot massale acties of heftige politieke debatten. Misschien is Landgraaf wel het doelwit van de acties, maar niet vanwege zijn geld. En in feite komt de persoon Marieke van Boxbergen ook in aanmerking als doelwit. Wat weten ze van haar? Vrijwel niets. Alleen haar achternaam suggereert dat de oorsprong van haar familie in de directe omgeving van landgoed Lankbergen ligt. GUIDO LANDGRAAF en MARIEKE VAN BOXBERGEN zet ze onder elkaar.

Ze overziet het grote vel papier. Er staat genoeg op om straks met Brian overtuigend de rol als onderzoeksleider op zich te nemen. Over een uur pikt Piet haar op. Dus heeft ze tijd om een aantal privéklusjes te doen. Eerst moet ze Norman bellen. Eergisteren hadden ze min of meer de intentie uitgesproken om tussen kerst en oud en nieuw vrij te nemen en samen wat te ondernemen. Die belofte wil ze graag gestand doen, maar dan moet Norman dat ook doen. De ervaring heeft haar geleerd dat Norman de planning van zijn werkzaamheden lang niet altijd in de hand heeft. Straks heeft zij vrij en blijkt dat Normans belangrijkste opdrachtgever op 2 januari een rapport wil hebben. Dat zou hij nu wel in beeld moeten hebben. Ze toetst zijn 06-nummer in op haar mobiel.

‘Met Norman van der Molen,’ klinkt zijn vertrouwde stem. Ellen stelt tevreden vast dat het haar een warm gevoel geeft. Wanneer is ze zover om te gaan samenwonen, vraagt ze zich af in een fractie van een seconde.

‘Met mij, hoe gaat het? Kan ik je even storen?’

‘Ik loop net naar de kamer van Bezemaar.’

Die naam heeft Ellen vaak gehoord. Het is één van Normans grote klanten.

‘Even snel dan. Hoe zit jij volgende week?’

‘Dat hangt af van straks.’

‘Is er een kans dat je na de kerst moet werken?’

‘Hoezo? Jij wel?’

‘Dat heb ik nog zelf in de hand. Jozef heeft mij net benoemd tot leider van een onderzoek.’

Norman begint te lachen.

‘Dat klinkt serieus. Welk onderzoek? Toch niet een moordzaak?’

‘Dat had ik niet geaccepteerd. Het gaat om die pesterijen op het landgoed van Landgraaf.’

‘En wat betekent dat? Dat je graag wil werken, zeker.’

‘Niet per se, maar als jij ook moet werken, hoef ik mij niet te vervelen hier.’

‘Ik snap het. Zal ik je om half twee terugbellen? Dan weet ik meer.’

‘Dat lijkt me goed. Van mij hoef je in ieder geval niet alle dagen koste wat het kost vrij te houden.’

‘Die boodschap had ik al begrepen. Je hoort van me. Ik hou van je.’

‘Ik ook van jou.’



Piet parkeert de auto voor de houten slagboom. Het laatste stuk moeten ze lopen. De plek waar Marieke van Boxbergen is aangevallen bevindt zich honderd meter verderop. Het is koud en mistig. Ellen trekt de rits van haar jas helemaal omhoog.

‘Hier lag het touw,’ zegt ze. ‘De jongens die het vasthielden, moeten daar hebben gezeten.’ Ze wijst naar de vogelkers aan weerszijden van het zandpad. Piet kijkt om zich heen.

‘Hoeveel jongens waren er? Vier?’

‘Vier of vijf. Dat kon ze zich niet precies herinneren.’

Piet buigt voorover en raapt iets op. Een wit touwtje.

‘Een hagelwit, niet verweerd stuk elastiek van twintig centimeter lengte,’ zegt hij.

‘Van een masker,’ vult Ellen aan.

‘Daar lijkt het op. Kijk, wat hebben we hier.’

Piet schuift met zijn voet wat zand opzij. Er komt een stuk roze stof tevoorschijn. Hij pakt het op en stopt het in een plastic zakje.

‘Waarschijnlijk afgescheurd omdat iemand er op is gaan staan,’ zegt Piet.

‘Marieke van Boxbergen zei dat één van de jongens een roze gewaad aan had.’

‘Nog een bevestiging dat het verhaal van de vrouw klopt.’

Speurend loopt Piet het pad af. Even verder blijft hij staan en duwt twee struiken opzij. Hij buigt voorover en raapt twee Heinekenblikjes op.

‘Geen roest, geen groene aanslag,’ zegt hij.

‘Niet afkomstig van een dorstige natuurliefhebber op een warme zomerdag, dus.’

‘Zeker niet.’

Ellen bedenkt dat zij die dingen ook had kunnen zien. Heeft Piet betere ogen, of kijkt hij anders? Het zou mooi zijn als zij ook nog iets vindt. Geconcentreerd kijkend loopt ze verder. Piet scharrelt op dezelfde plek door het struikgewas.

‘Ellen!’, roept Piet een paar minuten later. Hij houdt iets omhoog. Als ze dichterbij komt ziet ze dat het een plastic zakje is. Piet geeft het haar. In het zakje zitten restanten van een geel poeder.

‘Dat is waarschijnlijk geen kerrie,’ zegt ze.

‘Ik denk amfetamine,’ zegt Piet.

‘Bier en amfetamine?’, vraagt Ellen.

‘Fijne combinatie voor opgefokte jongens.’

Piet kijkt Ellen aan.

‘Ik moet zo ergens anders heen,’ zegt hij. ‘Bezwaar tegen als we terug gaan? Of wil je nog verder rondkijken?’

‘We zijn hier nog niet klaar, lijkt mij.’

‘Morgen stuur ik er twee mannetjes heen. Is dat goed?’

Ellen knikt. Heeft Jozef aan Piet verteld dat zij de leiding van het onderzoek heeft? Of is zij voor hem gewoon de vervanger van Jozef? Het is voor Piet in ieder geval vanzelfsprekend dat zij de beslissing neemt.

‘Wat denk jij?’, vraagt ze aan Piet als ze Deventer binnenrijden.

‘Vreemde zaak. Jongens, bier, amfetamine, vandalisme, geintjes, dat is op zich een herkenbaar beeld. Met name de gerichtheid van de acties past echter niet in dat beeld. De acties zijn georganiseerd.’

‘Door iemand, dus.’

‘Ja, en dat zou voor mij reden zijn om deze zaak niet te onderschatten. Waarom zou dit de laatste actie zijn geweest?’

Piet verwoordt precies Ellens gevoel. Degene die deze acties op touw heeft gezet, moet een doel hebben. En Ellen kan zich niet voorstellen dat dat doel nu al is bereikt.



Er hangt een briefje op Ellens computer. Het is van Brian. Hij is om drie uur weer terug op het bureau. Dat betekent dat Ellen nog twee uur heeft. Dat moet voldoende zijn om het grootste deel van de boodschappen voor de kerst te doen. Eten, een cadeau voor haar ouders waar ze eerste kerstdag op bezoek gaan, iets voor haar oude buurmeisje dat op eerste kerstdag jarig is en waar ze altijd langs gaat als ze thuis is en een aardigheidje voor Norman om het kerstweekeinde feestelijk in te luiden. Verder heeft ze zich voorgenomen om dit jaar een kerstboom in huis te halen. Afgelopen jaren is dat er steeds bij in geschoten vanwege tijdgebrek en gebrek aan enthousiasme van haar vrienden. Dit jaar zal ze zich door niets laten weerhouden. Dat betekent dat ze niet alleen een boom moet kopen, maar ook lampjes, slingers en kerstballen. Als ze geluk heeft is al dat spul zo kort voor de kerst alweer in de uitverkoop.





18 Vrijdag 22 december 16.00 uur



‘Jullie zijn er nog, da’s mooi.’

Het is de Brabantse tongval van Piet van Gestel.

‘Zeker, we doen ons best om voor de kerst nog wat nuttige informatie boven tafel te krijgen,’ antwoordt Ellen.

‘Ik was net bij Jozef en die maakte me duidelijk dat hij er niets meer mee te maken had.’

Ellen meent een spoor van afkeuring in Piets stem te horen.

‘Dat klopt. Klaarblijkelijk acht hij het risico dat er iets mis gaat niet erg groot.’

Piet fronst zijn wenkbrauwen.

‘Ik zou jou wel iets toevertrouwen. Je hebt in mijn ogen bewezen dat je overzicht houdt en niet snel in paniek raakt.’

‘Zijn dat de belangrijkste competenties om een onderzoek te leiden?’

‘Eh, je moet natuurlijk ook een beetje slim zijn, en een beetje sociaal, en gestructureerd, en communicatief, en nog veel meer uiteraard. Maar toch vind ik overzicht en rust het belangrijkst, ook als ik er wat langer over nadenk.’

‘En wat is jouw visie op de risico’s? Zijn die inderdaad klein?’

Nu betrekt Piets gezicht. Hij schudt zijn hoofd.

‘We hebben aanwijzingen dat de jongens met de varkensmaskers tot een supportersgroep van Go Ahead behoren.’

‘Hè?’

‘Mijn mannen hebben een paar honderd meter verderop een Go Ahead-aansteker gevonden.’

‘Een paar honderd meter verderop?’

‘Op een plek met recente autosporen.’

‘Een heel sterk bewijs is het niet. In menig Deventer huis is een Go Ahead-aansteker aanwezig. Niet per se eigendom van de bewoner, maar achtergelaten door gasten op een verjaardagsfeest.’

‘Klopt, het is een aanwijzing die een gevoel bevestigt. Het gele poeder is inderdaad amfetamine. Ik moest meteen denken aan hooligans. Jozef had mijn suggestie waarschijnlijk meteen van tafel geveegd, maar jij bent Jozef niet.’

Ellen hoort een ondertoon in Piets stem die ze niet goed kan plaatsen. Of heeft hij moeite met de gewijzigde verhouding tussen hen?

‘Als die jongens met de auto zijn gekomen, wisten ze klaarblijkelijk precies waar Marieke van Boxbergen langskwam op haar paard,’ zegt Brian opeens. Al die tijd heeft hij zwijgend geluisterd.

‘Daar lijkt het inderdaad op. En bovendien wisten ze ook hoe laat en op welke dag. Ze hebben daar vast niet dagen achter elkaar staan posten.’

‘Interessant. Wie had de jongens verteld wanneer Marieke langs zou komen?’, zegt Ellen.

‘Dat valt uit te zoeken,’ zegt Piet en kijkt op zijn horloge. ‘Zijn we klaar?’, vraagt hij, opeens gehaast. ‘Ik moet nog langs de winkel om wat kleinigheden voor onder de kerstboom te kopen. Alles wat ik vandaag doe, scheelt morgen.’

Ellen knikt begrijpend. Ze weet dat Piet vier kinderen tussen één en zeven jaar heeft en dat hij daarom ’s middags het liefst een beetje op tijd naar huis gaat.

‘Nog één ding. We hadden het over de risico’s. Jouw gezichtsuitdrukking sprak boekdelen,’ zegt ze.

‘Snap je het niet?’

Ellen schudt haar hoofd.

‘Heb je een beetje gevolgd wat er de afgelopen jaren is gebeurd?’

‘Waarschijnlijk niet genoeg.’

‘Heb je iets meegekregen van de rellen tijdens de oefenwedstrijd Go Ahead-Ajax.’

‘Dat kan ik mij herinneren.’

‘Na het fiasco Go Ahead-Ajax ging het achtereenvolgens mis tegen Zwolle, nog een keer tegen Zwolle voor de beker en tegen FC Den Bosch.’

‘Wat hebben die rellen te maken met dit onderzoek?’

‘We praten hier over de Go Ahead Eagles, de roodgele trots van de stad. Go Ahead is heilig. Wie niet het beste voor heeft met de club, is tegen ze. Voor bestuurders van een stad is de omgang met de plaatselijke FC altijd een hachelijke zaak. Een burgemeester die een wedstrijd verbiedt vanwege de veiligheid, kan per definitie rekenen op een storm van kritiek. En dat geldt zeker voor Deventer.’

‘Maar we hebben hier niet te maken met de burgemeester en een wedstrijd, maar met Guido Landgraaf en een paar incidenten,’ zegt Ellen, licht geïrriteerd door de neerbuigende toon waarmee Piet haar toespreekt. Piet trekt zich niets aan van haar interventie.

‘De relatie tussen de stad en de club is een wankel evenwicht en niemand zit dus te wachten op die paar incidenten, zoals jij ze noemt. Bovendien hebben gemeente en Go Ahead de handen ineengeslagen om verdere groei van de groep probleemsupporters een halt toe te roepen. Wat ik er van gezien heb, vond ik veelbelovend. De aanpak is gericht op individuele, positieve beïnvloeding van het grootste deel van de groep en uitsluiting van de paar rotte appels. Hierbij is vertrouwen het sleutelwoord. De jongens waar het om gaat moeten het gevoel hebben dat er vertrouwen is. Men is als de dood voor negatieve stigmatisering.’

Ellen kijkt Piet aan. Zulke verhandelingen is ze niet van hem gewend. Normaal is hij altijd kort van stof, niet zelden te kort in haar ogen. Hij beperkt zich strikt tot de feiten die hij geacht wordt te onderzoeken. Interpretatie van de feiten behoort volgens hem niet tot zijn werk, dat mogen anderen doen.

‘Dat is een helder betoog,’ zegt Ellen. ‘En dus?’

‘Kijk uit wat je doet, Ellen. Dit geval kan een wespennest worden. Als ik jou was, zou ik Jozef wel op de hoogte houden. Ook al heeft hij jou de eer gegund om dit onderzoek te leiden. Niettemin, jullie een fijne kerst gewenst. Ik ben weg.’

‘Jij ook, en bedankt.’

Ellen kijkt naar het papier waarop ze aantekeningen heeft gemaakt. Piets laatste opmerking klinkt nog na. Kijk uit wat je doet, zei hij. De toon waarop hij zei dat Jozef haar de eer had gegund, was onmiskenbaar spottend. Bedoelde Piet dat Jozef haar bewust met deze opdracht heeft opgezadeld? Is Jozef bang om zijn handen te branden? Daar zal ze komend weekend rustig over nadenken.

Op het grote vel schrijft ze twee dingen: INFORMATIE ROUTE EN TIJD MARIEKE, MANEGE? Haar eerste gedachte ging uit naar de manege. Alleen mensen van de manege weten precies wanneer iemand vertrekt. Of Marieke van Boxbergen moet een heel vast schema hebben, altijd dezelfde route op dezelfde dag op hetzelfde tijdstip. Dat kan zij alleen zelf vertellen. Misschien gaat ze dit weekend wel bij haar langs, en ook bij haar manege. Ondanks de waarschuwing van Piet voelt ze een sterke drang om verder te gaan met dit onderzoek, haar eerste eigen onderzoek.

‘Wat denk jij, Brian?’

‘Ik had eerlijk gezegd ook niet bedacht wat Piet vertelde over Go Ahead. Maar ik denk dat hij gelijk heeft. Het lijkt me niet verkeerd om Jozef op de hoogte te houden.’

‘En de suggestie dat het om Go Ahead-supporters gaat?’

‘Het is duidelijk dat we dat eerst onomstotelijk moeten vaststellen voordat we openlijk iets in die richting suggereren.’

‘Maar hoe doen we dat?’

Brian rijdt zijn stoel naar zijn bureau en gaat achter zijn computer zitten.

‘Kijk,’ zegt hij even later. ‘Go Ahead speelt vanavond thuis tegen Haarlem. Volgens mij kan ik daar gewoon heen.’

‘Heb je dan geen clubkaart of zoiets nodig?’

Brian kijkt weer naar het beeldscherm.

‘Als ik het goed lees, kan iedereen een kaartje kopen voor risicoloze wedstrijden.’

‘Wil je zeggen dat jij naar Go Ahead gaat vanavond?’

‘Waarom niet? Kan ik de volgende keer tegen Piet zeggen dat ik in de Adelaarshorst ben geweest.’

Ellen moet lachen om het beeld van de keurige Brian tussen wilde voetbalsupporters.

‘Als je maar voorzichtig bent en niet per ongeluk in het verkeerde vak terechtkomt. Werk jij volgende week ook?’

‘Ja, mijn vakantiedagen zijn op.’

‘Dan zien we elkaar dus dinsdag. Ga jij nog iets doen met de kerst?’

‘Niets bijzonders. Een dag naar mijn ouders en voor de rest op de bank met een stapel boeken. Heerlijk.’

‘Maar eerst nog een voetbalwedstrijd. Ik hoop voor je dat Go Ahead wint.’

‘Zolang ik niet voor de verkeerde ploeg juich kan me niets gebeuren.’





19 Vrijdag 22 december 17.00 uur



Robert Devenijns loopt naar zijn stamkroeg op de hoek van de Spiegelgracht en de Leidse Dwarsstraat. Twee dagen heeft hij nagedacht over de opdracht van Landgraaf. Het is een moeilijke klus. Eerst moet hij er achter zien te komen wie het op Landgraaf gemunt heeft. Daarna moet hij zijn doelwit zodanig bewerken dat zijn opdrachtgever er geen last meer van heeft. Een complicerende factor is dat de politie zich ook met de zaak bemoeit, waardoor zijn bewegingsruimte beperkt wordt. Dankzij zijn ervaring als agent weet hij echter hoe hij het beste om de politie heen kan werken.

Op achttienjarige leeftijd is hij gaan werken bij het Amsterdamse korps. Hoewel zijn baas vond dat hij talent had en hem een goede toekomst voorspelde, hield Robert het na vijf jaar voor gezien. Functies die hij ambieerde zouden vanwege zijn gebrek aan opleiding nooit bereikbaar zijn en hij had absoluut geen trek om in de avonduren allerlei cursussen te doen. Hij vestigde zich als privédetective in een kelder van een pand in Oud-Zuid. Wat hij had gehoopt gebeurde, hij kreeg de ene na de andere opdracht om vermeend overspel te bewijzen. Dagenlang volgde hij personen en fotografeerde alles en iedereen waarmee de betreffende persoon contact had.

Hij kreeg naam en kon zijn tarieven langzaam opvoeren. Daardoor veranderde ook de aard van zijn opdrachten. Steeds meer kwamen ze van bedrijven en uit de financiële wereld. Meestal was het doel van zijn opdracht om geld of informatie te bemachtigen waar zijn klant recht op had. Om dat doel te bereiken moesten er altijd twee dingen gebeuren: eerst een onderzoek naar de feiten en dan een daadkrachtige aanpak. Klanten waren tevreden en vonden dat zijn combinatie van denken en doen hem bijzonder geschikt maakte voor zijn werk.

De barman groet hem en tapt een biertje.

‘Druk?’, vraagt hij.

‘Met nietsdoen. Beetje nadenken, meer niet.’

‘En daar word je voor betaald.’

‘Precies.’

Veel heeft het nadenken echter niet opgeleverd. Hij heeft namelijk geen enkele informatie. En daar heeft hij meer over nagedacht dan over de opdracht zelf. Waarom wilde Landgraaf helemaal niets kwijt? Hij deed voorkomen dat het voor hem een compleet raadsel was. De vraag over mogelijke vijanden wuifde hij weg. Hij had talloze zakelijke conflicten gehad, maar vijanden had hij bij zijn weten niet. Is Landgraaf naïef? Of houdt hij informatie achter? Dat is de vraag die Robert Devenijns bezighoudt. Hij moet er rekening mee houden dat hij door Landgraaf wordt gebruikt in een spel dat groter is dan zijn opdracht. Maar ja, wat kan hij daarmee? Op zich is zijn opdracht helder. Morgen zal hij echt beginnen en daarvoor moet hij naar Deventer. Hij zal zich langere tijd op moeten houden in de buurt van het landgoed van Landgraaf en wachten tot er weer wat gebeurt. Zolang Landgraaf zwijgt is dat de enige manier om iets te ontdekken.





20 Vrijdag 22 december 20.00 uur



John Brooks is bang, doodsbang. Het lijkt wel of het elk jaar erger wordt. En de dagen rond kerst zijn meestal het ergst. Het automatiseringsbedrijf waar hij werkt sluit dit jaar voor het eerst sinds de oprichting de deuren tussen kerst en de jaarwisseling. Pas op 2 januari is hij weer welkom. Tien lange dagen is hij op zichzelf aangewezen.

Twee jaar geleden heeft zijn vriendin hem verlaten. Haar nuchtere verklaring dat hun relatie haar meer energie kostte dan het opleverde raakte hem als een mokerslag. Pas in de maanden daarna ontdekte hij hoezeer zij zijn houvast was. Haar aanwezigheid, haar warme lichaam, haar enthousiaste verhalen zorgden ervoor dat de angst hem nooit helemaal te pakken kon krijgen. Telkens als hij ’s nachts wakker schrok van de beelden van brandende auto’s of zwartgeblakerde lichamen pakte zij zijn hand vast en kalmeerde hem. Overdag rukte ze hem met een grap los uit onheilspellende gedachten aan het gruwelijke lot dat hem te wachten stond als ze hem vonden.

Sinds ze weg is beheerst de angst zijn leven. Het werk als programmeur moet nu de angst verdrijven, maar doet dat veel minder effectief dan zijn vriendin. Zij was er alle dagen, het werk heeft weekenden en vakanties. Zij beschermde hem door haar rust, het werk doet dat door drukte.

De slaapproblemen waarmee hij altijd al te kampen had zijn groter en groter geworden. Hoe laat hij ook naar bed gaat, het duurt altijd langer dan een uur voordat hij in slaap valt. Meestal wordt hij om drie uur weer wakker. De arm van zijn vriendin weerhield hem om op te staan. Nu wordt hij gek als hij blijft liggen, de kans dat hij weer in slaap valt is nihil. Tegenwoordig staat hij meteen op als hij wakker wordt en dwaalt door de stad, weer of geen weer.



Er is maar één manier om de angst tijdelijk uit te bannen: door muziek te maken. Alleen als hij speelt verdwijnt de wereld, dan is er niets anders dan de tonen die hij voortbrengt. Tonen uit de tijd dat het leven mooi en veilig was. Op de golven van zijn muziek kan hij die wereld bereiken, zo gauw de stilte valt wordt hij weer verdreven. Als hij bang is kan hij niets anders doen dan spelen, urenlang spelen, zich overgeven aan melodieën die hem losweken uit de werkelijkheid.



Hij speelt sinds zijn moeder hem vertelde dat papa dood was. Er stonden tranen in haar ogen, maar huilen deed ze niet. Hij was toen zeven en huilde evenmin. Stilletjes liep hij naar de kast die, op straffe van opsluiting in het turfhok, altijd verboden terrein was geweest. Nu opende hij de rechter kastdeur en trok aan de middelste la. Hij pakte de vier fluiten die zorgvuldig naast elkaar lagen en nam ze zonder zijn moeder aan te kijken mee naar zijn kamertje. Die avond speelde hij zijn eerste lied. Een maand later sprak zijn moeder hem er voor het eerst op aan. Ze zei dat hij het talent van zijn vader had geërfd. Dat was alles wat ze ooit over zijn muziek heeft gezegd. Hij heeft nooit geweten wat ze er van vond als hij op zijn kamer zat te oefenen. Ze heeft nooit aangeboden om een leraar voor hem te zoeken, hij heeft er ook nooit om gevraagd. Jaren later ging hij stiekem luisteren in O’Malleys Bar. Daar kwamen elke maandagavond de beste muzikanten uit de streek bijeen om samen te spelen. Op zijn vijftiende nam hij voor het eerst zijn fluiten mee. Een jaar later was hij het niveau van O’Malleys Bar ontgroeid en maakte zijn naam ook buiten zijn dorp furore. Hij kreeg aanbiedingen om te komen spelen met bekende bands uit Westport, Castlebar en zelfs Galway, het mekka voor iedere muzikant. Op zijn zeventiende werd hij verkozen tot beste fluitspeler van County Mayo.



Vanavond zal hij zich terugtrekken in de kelder die hij tien jaar geleden heeft omgebouwd tot een verblijf dat niet alleen comfortabel is, maar bovenal honderd procent geluiddicht. Het isolatiemateriaal dat hij in dikke lagen aan de muren heeft bevestigd absorbeert de geluiden die in de kelder worden geproduceerd volledig. Vanaf het begin is hem duidelijk gemaakt dat er maar één ding is dat hem zou kunnen verraden, zijn uitzonderlijk talent als fluitspeler. ‘Zorg dat je nooit meer speelt en als dat niet mogelijk is, zorg dat niemand je ooit zal horen,’ was het dringende advies van de man die hem veilig naar Amsterdam had gebracht. Daar heeft hij zich ook aan gehouden, met uitzondering van een periode van twee jaar. Roekeloos geworden door een verliefdheid heeft hij zich toen zelfs aangesloten bij een Amsterdamse folkband waarmee hij meer dan tien keer heeft opgetreden.



Misschien zijn die optredens achteraf toch de oorzaak dat ze hem op het spoor zijn. Dat wil zeggen, dat ze weten dat hij in Nederland woont. Een paar jaar geleden bereikte hem het gerucht dat uit de as van de oude organisatie een nieuwe groep was opgestaan. Al snel wist hij een aantal namen te achterhalen. Een deel kende hij niet, maar anderen des te beter. Met behulp van zijn computerkennis kostte het hem geen moeite om computers van zijn voormalige kompanen te kraken. Wat dat betreft was er in vijftien jaar weinig veranderd. Ook de nieuwe groep bestond uit gedreven idealisten, die bereid waren te doden èn te sterven voor hun zaak. Daar was de hele opleiding op gericht. Alle andere bijkomende zaken waren verbazingwekkend amateuristisch geregeld. In zijn tijd ging dat over het onderscheppen van brieven, het afluisteren van telefoons en het vervalsen van paspoorten. Nu over email en internet. Waarschijnlijk is er in de nieuwe groep niemand die nadenkt over beveiliging van computers.

De mails die hij heeft onderschept laten over de intenties van de nieuwe groep geen onduidelijkheid bestaan. Natuurlijk is de bevrijding van Noord-Ierland het einddoel. Het Engelse juk moet met geweld worden afgeschud. Hij herkent de woorden, de retoriek. Uit die signalen leidt John af dat niet de nieuwe generatie, maar de oude garde de drijvende kracht achter de herrijzenis is. Dat zijn mensen die hem kennen, mensen die hem nooit zullen vergeven.



Een half jaar geleden gebeurde het onvermijdelijke. In een bestand stond zijn oude naam. Daarbij werd als mogelijke verblijfplaats Amsterdam genoemd, de stad waar hij de eerste vier jaar inderdaad heeft gewoond. Van wie hadden ze die informatie? Er waren maar een paar mensen op de hoogte van zijn verdwijning. Officieel is hij overboord geslagen tijdens een vluchtpoging. Op een stormachtige middag in oktober spotte de Engelse kustwacht zijn rubberboot op een paar kilometer van de kust van Wales. Volgens het verslag van de kustwacht negeerde hij hun stopteken en voer richting open zee. Daar werd zijn boot gegrepen door een golf. Zijn lijk is nooit gevonden, de boot wel. Via internet heeft hij vele jaren later zijn eigen overlijdensadvertentie gelezen. De advertentie sprak over een tragisch ongeluk veroorzaakt door jeugdige overmoed.



Desondanks weet men nu toch dat hij niet dood is, maar naar Amsterdam is verhuisd. Gelukkig lijkt niemand op de hoogte te zijn van zijn nieuwe identiteit en verblijfplaats. Dat is echter een kwestie van tijd. Een mens laat altijd sporen achter. Ze zullen hem vinden, dat staat vast.



Hij loopt naar de keuken en trekt het luik in de keukenkast omhoog. Onder het luik bevindt zich een trap die naar zijn kelder leidt. Daar zal hij spelen tot hij niet meer kan. Een paar uur lang zal hij verlost zijn van de angst dat ze hem zullen vinden en op gruwelijke wijze zullen straffen voor zijn verraad.





21 Zaterdag 23 december 9.00 uur



Ellen opent haar ogen en kijkt in het lachende gezicht van Norman.

‘Zo onderzoeksleider,’ zegt hij. ‘Droomde je van een wilde achtervolging? Of een moeizaam verhoor? Dat was misschien wel slapen, maar zeker geen uitrusten.’

Versuft laat Ellen Normans woorden tot zich doordringen om vervolgens na te denken waar haar droom over ging. Langzaam komen de beelden terug. Ze moet lachen.

‘Ik werd inderdaad achtervolgd, maar niet door boeven.’

‘Kon je ontsnappen?’

‘Misschien wilde ik dat wel niet. Het leek me een sympathieke gozer.’

Ze vleit zich tegen Norman aan en vertelt maar niet dat Max er ook bij was. Beide mannen deden erg hun best om het Ellen zo veel mogelijk naar de zin te maken. De opwinding uit de droom is in volle omvang terug. De langzame bewegingen van Normans handen over haar lichaam wakkeren het vuur nog verder aan. Gewillig geeft ze zich over aan zijn liefkozingen.



Tot haar verrassing wijst Norman haar aanbod om vers brood te halen af. Hij heeft gisteren vier afbakbaguettes en een groot stuk brie meegenomen. Een kwartier later serveert hij warme broodjes waar de gesmolten brie uit druipt en twee bekers koffie. De kerstdagen kunnen nu al niet meer stuk.

‘Was het gezellig bij Bouwkunde? Hoe laat was je thuis?’

‘Ik heb mijn best gedaan om je niet wakker te maken. Je lag zo lief te slapen.’

‘Moest Max niet met de trein terug naar Amsterdam?’

‘Hij was met de auto en ging naar zijn ouders in Lochem.’

Zal ze vertellen dat ze tot drie uur met Max in de Heks heeft gezeten? Rond middernacht verlieten ze Bouwkunde. Als vanzelf liepen ze gearmd naar de Heks, zoals ze zo vaak hadden gedaan. In de loop van de avond voelde Ellen steeds duidelijker wat Max voor haar betekend heeft. Max is structuurloos, intuïtief en ongeremd. Zijn gekkigheid en onorthodoxe kijk op de wereld is haar volstrekt wezensvreemd, maar daarom juist verfrissend en inspirerend. Net als vroeger veroorzaakten de verhalen van Max over zijn geologische onderzoekingen een lichte twijfel of zij wel een goede keus had gemaakt om rechercheur te worden. Dat gebeurt nooit als Norman vertelt over zijn werk als organisatieadviseur en projectmanager. Waarom zou ze dat vertellen aan Norman? Ze is gelukkig met hem en het voelt niet goed om hem te belasten met een vergelijking tussen hem en Max. Norman kijkt haar aan en voelt klaarblijkelijk aan dat zij er niets over wil vertellen.

‘Heb je vakantie?’, vraagt hij. ‘Of moet je voor de kerst nog wat zaken uitzoeken?’

‘Ik wil nog even praten met Marieke van Boxbergen en een bezoek brengen aan haar manege.’

‘Klinkt interessant. Mag ik mee? Ik wil wel eens zien hoe je dat doet.’

‘Hè?’

‘Verbaasd? Zo raar is dat toch niet?’

Daar heeft Ellen niet meteen een antwoord op. Het klinkt logisch, maar het roept een ongemakkelijk gevoel op.

‘Eh, nee, praktisch gezien zou het best kunnen. Maar het is mijn werk. Zou je mij meenemen naar een klant om te laten zien hoe jij werkt?’

‘Waarom niet?’

‘Dat zeg je te snel. Wat is dan mijn positie? Je moet mijn aanwezigheid toch verklaren? Het lijkt me sterk dat je klant het grappig vindt dat jij je vriendin meeneemt.’

‘Hm, daar zit wat in. Maar jullie gaan toch meestal met z’n tweeën op pad?’

De vraag van Norman roept wrevel op. Net of hij zonder enig verstand van zaken de positie van een collega in kan nemen. Hoe stelt hij zich dat eigenlijk voor? Stel dat Marieke van Boxbergen vraagt of ze zich willen legitimeren. Dat kan grote problemen opleveren. Niet boos worden, spreekt ze zichzelf toe. Norman stelt gewoon een onschuldige vraag, ingegeven door belangstelling voor haar werk.

‘Toch lijkt het me niet zo’n goed idee,’ zegt ze. ‘Je weet nooit of er iets gebeurt. Misschien trekt die mevrouw van Boxbergen een pistool. Dat is voor mij niet fijn, maar voor jou helemaal niet. Ik waardeer je interesse voor mijn werk, maar het geeft me geen goed gevoel dat je mee gaat.’

‘Jammer.’

Norman kijkt teleurgesteld. Hij had duidelijk een andere inschatting gemaakt.

‘Dan zal ik je ondersteunen door vanavond een exquise maaltijd te bereiden. Is dat wel toegestaan?’

‘Daarmee lever je echt een bijdrage aan het openbaar gezag in de stad. De burgemeester zal je dankbaar zijn,’ antwoordt Ellen vrolijk en negeert de licht cynische ondertoon in Normans vraag.



Ellen schrikt van de telefoon. Wie belt er nu op zaterdag om tien uur? Haar moeder heeft ze al lang geleden duidelijk gemaakt dat ze in het weekend meestal vroeg op staat, maar niet altijd.

‘Met Ellen van Dorth.’

‘Hallo Ellen, met Brian.’ De opgewonden stem en snelle ademhaling verraden dat er iets aan de hand is. ‘Sorry dat ik je op zaterdag bel, maar er is iets wat ik graag met je wil delen.’

‘Wij, eh, waren al wakker en hebben al ontbeten.’

Ten opzichte van Brian voelt Ellen nog steeds enige schroom om openlijk over Norman te praten. In het begin van hun samenwerking vermoedde ze dat Brian verliefd op haar was. En misschien is hij dat nog steeds. Dat is echter een ongegrond vermoeden. Brian heeft nooit iets in die richting laten blijken en lijkt bepaald geen last te hebben van zijn vrijgezellenstatus.

‘Kan ik zo even langskomen? Of spreken we af op het bureau?’

‘Je maakt me wel nieuwsgierig.’

‘Ik was gisteravond bij Go Ahead.’

‘Hebben ze gewonnen?’

‘Dankzij een onterechte strafschop, dat kon zelfs een leek als ik zien. Daarna scoorden ze in de laatste minuut nog een keer toen Haarlem met het hele elftal in het Deventer strafschopgebied stond te balen van een gemiste kans voor open doel. Maar je raadt nooit wat ik heb gezien.’

‘Vast niet.’

‘Een supporter met een varkensmasker op.’

‘Shit.’ Ellen probeert de consequenties van dat nieuws te overzien. ‘Maar dat kan ook toeval zijn. Zulke maskers zijn niet uniek.’

‘Klopt, toch kan je je voorstellen wat ik dacht toen ik het varkensmasker in het vizier kreeg.’

‘Hoezo? Zat je daar met een verrekijker?’

‘Ja, andere mensen moeten gedacht hebben dat ik een echte fan was, die elke passeerbeweging in detail wilde zien.’

‘Terwijl jij de tribunes afzocht naar verdachte individuen. Opeens zag je dus een varkenshoofd. Wat toen? Ben je erheen gelopen?’

‘Nee, dat gaat niet zo makkelijk. Met mijn verrekijker kon ik de persoon goed in de gaten houden. Op een gegeven moment deed hij zijn masker af en kon ik zijn gezicht zien. Dat zit nu in mijn geheugen gebrand.’

Bij alles wat Brian zegt bedenkt Ellen wat ze kunnen of moeten doen. Dat is ook de reden waarom Brian haar op zaterdag belt. Hij verwacht van haar dat ze zegt wat hij moet doen. Opeens begrijpt ze waarom Jozef zo’n vraag vaak terug geeft: wat stel je zelf voor? Anders ben je binnen de kortste keren verantwoordelijk voor alles wat anderen doen.

‘En toen?’, vraagt ze. ‘Heb je de jongen aangesproken?’

‘Dat lukte niet,’ antwoordt Brian. ‘Na afloop van de wedstrijd ben ik naar de uitgang gerend, maar zag de jongen nergens meer. En ik voelde er weinig voor om lukraak te gaan zoeken in de groepen waar hij bij zou kunnen horen. Types waar je liefst met een boog omheen loopt, zeker na een verloren wedstrijd. Gelukkig was de sfeer deze keer opperbest.’

Ellen probeert zich voor te stellen hoe Brian daar stond, tussen de voetbalsupporters.

‘Had jij ook een sjaaltje om?’, vraagt ze.

‘Dat had ik eigenlijk moeten doen. Nu had ik het gevoel dat iedereen me nakeek en zich afvroeg wat die snuiter daar deed. Ze roken van afstand dat ik niets met voetbal had.’

‘Dan had zo’n sjaaltje ook niets geholpen.’

‘Ha, waarschijnlijk niet. Maar goed, meer weet je dus niet?’

‘Nee.’

Ellen denkt na.

‘Ik kan niet goed inschatten wat de risico’s zijn en wil er eerst met Jozef of desnoods Gerard Maas over praten. Piet heeft mij er van overtuigd dat deze zaak politiek gevoelig ligt en dat is niet bepaald mijn specialiteit. Kan je ermee leven om de kerstdagen af te wachten?’

‘Geen enkel probleem. Ik snap je twijfel.’

Het is verbazingwekkend hoe zelfverzekerd Brian is. In de normale constellatie, met Jozef als leidsman, is hij vaak afwachtend. Nu heeft hij zelf actie ondernomen en dwingt haar om het initiatief te nemen. Ze weet niet hoe ze dat moet interpreteren. Is het haar verdienste dat Brian meer ruimte neemt om zijn kwaliteiten te tonen, of is het juist haar gebrek aan daadkracht en overwicht? Of heeft het niets met haar te maken, maar des te meer met Jozef? De verandering is in ieder geval opvallend. Dan denkt ze aan haar plannen voor vanmiddag. Dat Norman niet mee kan is evident, maar dat zij alleen gaat is ook geen goed idee.

‘Heb jij vanmiddag tijd?’, vraagt ze daarom.

‘Op zich wel.’

Brian reageert niet meteen als ze vertelt wat ze wil doen.

‘Is dat een goed idee? Wat ga je doen met de informatie?,’ vraagt hij rustig. ‘Stel dat de manegehouder een naam geeft van een jongen die bij hem navraag heeft gedaan naar de plannen van Marieke van Boxbergen. Wat ga je dan doen?’

‘Weet ik veel,’ reageert Ellen geïrriteerd. Ze voelt aan dat Brian een punt heeft. Zolang ze niet zeker weet of ze goed bezig zijn, kunnen ze in feite geen formele stappen zetten. ‘Je hebt gelijk. Laten we ons overgeven aan de kerst en deze vreemde zaak even laten rusten. Heel urgent is het in ieder geval niet.’

‘Dat heb ik niet gezegd. Wie weet zijn die mensen nu bezig iets nieuws te verzinnen. De kerstdagen, als iedereen geacht wordt vredig thuis te zitten, zijn uitermate geschikt om iemands gemoedsrust grondig te verstoren. Als ik Landgraaf of zijn vrouw te pakken zou willen nemen, zou ik de kerstdagen niet onbenut voorbij laten gaan.’

Ellen zucht. Wat wil Brian van haar? Is dit een indirecte manier om haar te laten weten dat hij het niet eens is met de rolverdeling?

‘Wat is jouw voorstel?’, vraagt ze daarom. ‘Moeten we nu doorpakken, of laten we de zaak een paar dagen rusten?’

Nu blijft het stil aan de andere kant van de lijn.

‘Ik zou proberen om vanmiddag nog contact te zoeken met Gerard of Jozef. Horen wat hun advies is.’

Shit, denkt Ellen. Daarmee heeft Brian weer gelijk. Als ze zelf geen beslissing durft te nemen, moet ze die door een hoger geplaatste laten nemen. Maar moet ze hen daar op de zaterdag voor kerst mee lastig vallen?

‘Weet je wat we doen? Voorlopig niets. Ik zal proberen of ik Jozef te pakken kan krijgen. Die zal wel thuis zijn. Mocht dat tot een nieuw inzicht leiden, dan laat ik het je weten. Is dat een goed idee?’

‘Prima, dan wens ik je alvast een gezellige kerst.’

‘Jij ook.’



‘Dat was een lang gesprek,’ zegt Norman als Ellen de telefoon heeft neergelegd.

Ze vat haar dilemma samen.

‘Ik zou meteen met Jozef bellen,’ zegt Norman stellig. ‘Hij is nog steeds de baas, hoewel hij jou de verantwoordelijkheid in de schoenen heeft geschoven.’

‘Kun je je voorstellen dat ik niet overloop van enthousiasme om hem op zaterdag te bellen over een zaak die hij aan mij heeft overgedragen?’

‘Je kan ook wachten tot woensdag.’

‘Nee, het is beter om het nu te doen,’ zegt Ellen en pakt meteen de telefoon.



‘Kerstavond zijn we uitgenodigd bij Jozef en Margot,’ zegt Ellen opgelucht tegen Norman. Jozef liet op geen enkele manier blijken dat hij het telefoontje van Ellen misplaatst vond. Hij vond het verstandig dat ze had gebeld en deelde haar gevoel dat het een complexe situatie was. Het leek hem het beste om het nuttige met het aangename te combineren en bood daarom aan dat hij zou koken. ‘Word jij toch nog deelgenoot van het onderzoek. Want eten bij Jozef betekent vrijwel altijd werken.’

‘Ik verheug me er nu al op. De vorige keer had Jozef erg goed gekookt.’

‘Schroom niet om deze complimenten ook in zijn aanwezigheid te uiten. Die zijn goed besteed aan zijn kookinspanningen.’

‘Moet jij Brian nog bellen? Dan hoeft hij niet het hele weekend in een standby-stand te staan.’

‘Jij bent wel scherp vandaag. Alweer een goed idee. Maar daarna kan het weekend wat mij betreft echt beginnen.’





22 Zondag 24 december 19.00 uur



Het vriest nu al een paar graden en in de loop van de nacht zal het nog kouder worden. Robert Devenijns had graag een sigaret opgestoken, maar dat kan niet. Het oplichten van de smeulende tabak of de geur van sigarettenrook zou zijn aanwezigheid kunnen verraden. Zonder zich te bewegen probeert hij zich een beetje warm te houden door zijn spieren aan te spannen. Hij weet dat het een zware nacht zal worden en dat de kans op succes gering is.

Zijn opdrachtgever heeft geen idee dat zijn huis nu in de gaten wordt gehouden. Zo werkt hij. Toen hij net voor zichzelf was begonnen liet hij zich wel eens verleiden om toe te geven aan de nieuwsgierigheid van een opdrachtgever en zelfs samen met hem te opereren. Daar was hij snel van genezen. De bemoeienis van de opdrachtgever belemmerde hem om feiten objectief te beoordelen en verhinderde hem om snel en flexibel te reageren op onverwachte situaties. In tegenstelling tot veel andere opdrachtgevers stelde Guido Landgraaf zijn aanpak helemaal niet ter discussie.

Het kostte hem geen moeite om het landgoed ongemerkt binnen te komen. Aan de oostkant zat een gat in de omheining dat waarschijnlijk was gemaakt door de mensen die de spandoeken hadden opgehangen. Voor Robert is het onbegrijpelijk dat Landgraaf dat gat nog niet heeft laten dichten. Zo maakt hij het ongewenste gasten wel heel makkelijk. Net zo vreemd is het dat Landgraaf geen honden heeft. Elke boer heeft een waakhond om vreemde bezoekers schrik aan te jagen en de baas te waarschuwen.

Hij ligt in een ondiepe kuil tussen de bomen en heeft zichzelf begraven onder een stapel bladeren. Het is een perfecte plek. Hij heeft vrij zicht op het huis, de oprijlaan en het grote grasveld voor het huis. Bovendien beschermen de bladeren hem tegen de ergste kou. Nu komt het moeilijkste deel van de avond. Hij moet lichaam en geest instellen op uren wachten. Daarvoor maakt hij gebruik van een Oosterse meditatietechniek die hij zichzelf heeft aangeleerd. De techniek bestaat uit twee stappen. Eerst moet hij afstand nemen van zijn lichaam. De verbindingen tussen lichaam en geest worden geblokkeerd, waardoor hij ongevoelig wordt voor fysieke prikkels. Zijn geest moet vervolgens in een staat van beperkt bewustzijn worden gebracht, ergens tussen dromen en waarnemen. Omdat hij droomt op een lucide manier is hij in staat om zijn droom te beïnvloeden en in een gewenste richting te sturen. Vaak is het dromen daardoor een aangename sensatie die uren kan aanhouden. Ondertussen registreert het wakkere deel van zijn hersens passief wat er om hem heen gebeurt. Op het moment dat de situatie om actie vraagt stopt het dromen en keert hij op slag terug in het hier en nu. Hoe het precies werkt weet hij niet. Hij weet wel dat het urenlang stil kunnen zitten en wachten een buitengewone kwaliteit is die hem zeer van pas komt in zijn werk. Door zijn geduld is hij niet meer afhankelijk van het toeval om feiten boven tafel te krijgen. Het lukt hem altijd.

Mede daardoor is hij succesvol.



Het geluid van een krakende tak werkt als een wekker in de ochtend. Devenijns is op slag wakker. In minder dan een seconde staan zijn spieren op spanning en werken zijn zintuigen op volledige sterkte. Het geluid van ritselende bladeren, brekende takjes en zacht gefluister komt snel naderbij. Het lijkt een groep van drie of vier mannen te zijn. Ze zijn op dezelfde wijze als hij het landgoed binnengekomen. Robert kijkt op zijn horloge, het is kwart voor acht.

Naarmate de groep naderbij komt, worden de geluiden zachter. Het gefluister is ook opgehouden. Dan verspreiden de geluiden zich. De groep is opgesplitst. Eén persoon loopt richting Roberts schuilplaats. Roerloos blijft Robert liggen en ziet een gestalte door de bomen naar het grasveld sluipen. De schim lijkt een groot voorwerp te tillen. Robert kan onmogelijk zien wat het is. Op een meter of twintig van hem vandaan blijft de man staan. Ook de andere personen van de groep lijken een plek te hebben gevonden, want de loopgeluiden zijn gestopt.

Robert ziet de man voorover buigen en rustige bewegingen maken met zijn armen. De man graaft een gat. Een lichte geur trekt Roberts aandacht. Geruisloos ademt hij zo diep mogelijk in door zijn neus. Benzine, of een andere brandstof. Nee, geen benzine, eerder spiritus. Robert schrikt van de gedachte dat er iets in brand moet worden gestoken. Maar wat? Ze zullen toch niet het huis…? Nee, dan zouden ze geen gat graven. De man is klaar met graven en tilt het voorwerp op dat hij heeft meegenomen. Robert kan niet zien wat het is. Het is langwerpig en de man zet het rechtop in het gat. De spiritusgeur is nu onmiskenbaar.

Tot Roberts verbazing loopt de man zomaar weg. Hetzelfde lijken de andere figuren ook te doen. Robert twijfelt. Moet hij erachter gaan? Natuurlijk wil hij graag met eigen ogen zien wat ze precies hebben gedaan, maar dat is voor hem niet het meest interessant. Hij wil vooral te weten komen wie het zijn. En daar kan hij alleen maar achterkomen door ze te volgen. Razendsnel analyseert hij de situatie. Het langwerpige voorwerp gaat straks branden. Aangezien hij niets heeft gezien wat duidt op de plaatsing van een ontstekingsmechanisme zal er iemand terugkomen om het voorwerp aan te steken. Dat moet dus deze nacht gebeuren, omdat het voorwerp de volgende ochtend zal worden ontdekt. Het beste is dus om te blijven liggen.

Hij hoeft niet lang te wachten tot het geritsel van bladeren de terugkomst van de groep verraadt. Aan de rand van het bos blijven ze staan en fluisteren met elkaar. Eén schim maakt zich los uit de groep en loopt naar het midden van het grasveld. Ook hij graaft een gat. Als hij zich opricht en wenkt met zijn arm, komt de rest van de groep weer in beweging. Robert telt nu vijf personen. Dit is het moment om zijn schuilplaats te verlaten. Zo stil mogelijk verwijdert hij zich van het huis, richting het gat in de omheining. Hij vertrouwt erop dat de groep hem niet kan horen. Wel is hij op zijn qui-vive vanwege de mogelijke aanwezigheid van een zesde persoon. Als hij de groep wil volgen nadat ze klaar zijn op het landgoed, moet hij de gok wagen. Hij loopt niet rechtstreeks naar het gat, maar naar een punt dertig meter verderop. Daar luistert hij een minuut of hij iets hoort dat duidt op de aanwezigheid van iemand. Dat is niet het geval. Hij sluipt langs het hek en steekt voorzichtig zijn hoofd door het gat. In de verte verschijnt een lichtpuntje, dat ook weer verdwijnt. Een sigaret. Robert loopt daarom weg van de opening en volgt het hek een meter of honderd. Daar knipt hij een nieuw gat in het hekwerk en wurmt zich erdoor. Zijn auto staat verderop, verscholen in het bos. Hij weet bijna zeker dat de mannen na het afronden van hun werk langs zijn auto zullen rijden om terug te gaan. Ze kunnen ook de andere kant op, maar die weg leidt nergens heen. Hij gaat niet in zijn auto zitten, maar verstopt zich in het struikgewas vanwaar hij goed zicht heeft op de weg. Als ze langskomen heeft hij tijd genoeg om naar zijn auto te lopen.

Ook nu hoeft hij niet lang te wachten. Hij wordt gealarmeerd door het gerinkel van glas. Ze zullen toch geen molotovcocktail in het huis hebben gegooid? Twintig tellen later hoort hij opgewonden mannenstemmen. Op dat moment start een auto. Robert ziet autolampen op de plek waar hij de sigaret zag oplichten. De auto rijdt richting het gat in het hek en stopt om de mannen in te laten stappen. Met piepende banden rijdt de auto zijn kant op. Het is een grote Amerikaanse stationwagen, een lichtgroene Chevrolet ziet hij als de auto voorbij rijdt. Hij noteert het kenteken en loopt naar zijn eigen auto. Zonder zijn lichten aan te doen rijdt hij in dezelfde richting als de Chevrolet. Landgraaf kan tevreden zijn.





23 Zondag 24 december 22.00 uur



Ontspannen laat Ellen zich zakken in de bordeauxrode leren bank van Jozef. Norman loopt naar de grote kast en laat zijn blik gaan over de collectie cd’s van Jozef en Margot. ‘Zet maar wat op,’ klinkt het vanuit de open keuken. Ellen kent de muziek niet die Norman heeft uitgekozen. Het is een Amerikaanse zanger met alleen een gitaar als begeleiding. For the sake of the song , klinkt het.

‘Dat is van voor jullie tijd,’ zegt Jozef die met een vol dienblad de kamer binnenkomt. ‘De late great Townes van Zandt.’

‘Nooit van gehoord,’ antwoordt Ellen.

‘Tragisch ten onder gegaan aan vrouwen en drank, of andersom. Een Aurum bij de koffie?’

Ellen knikt enthousiast. Ze heeft vaker bij Jozef gegeten en kent zijn favoriete Italiaanse sinaasappellikeur inmiddels. Lots of booze and lots of rambling. It’s easier than just waiting around to die, hoort ze. Zwijgend luistert ze naar de breekbare stem. I tried to kill the pain and bought some wine and hopped on the train, it seemed easier than waitin’ around to die.

‘Het zonnetje in huis,’ zegt Ellen.

‘Moet ik iets vrolijkers opzetten?’, vraagt Norman.

‘Nee, het is prachtig.’

Ellen schrikt van het geluid van de telefoon die vlak naast haar staat. Margot komt toegesneld vanuit de keuken en neemt de telefoon op.

‘Jozef, het is voor jou,’ zegt ze. ‘Iemand van het bureau.’

‘Met Laros.’

‘Wat zeg je? Bij Lankbergen? Om het huis?’

Ellen schrikt op. Lankbergen? ‘We gaan er wel even heen,’ hoort ze Jozef zeggen.

‘Werk aan de winkel,’ zegt hij tegen Ellen, met de telefoon nog in zijn hand. ‘Op Lankbergen zijn diverse objecten in brand gestoken.’

‘Hè, wat voor objecten? Schuren?’

‘De agent had de heer die had gebeld, waarschijnlijk Landgraaf, niet goed verstaan. Ze dacht echter dat hij het over kruisen had.’

‘Kruisen? Hoezo?’

‘Laten we maar meteen gaan kijken.’

Ellen kijkt naar Norman. Jozef verlost haar van het dilemma.

‘Wat mij betreft gaat Norman mee. Als chauffeur heeft hij een nuttige rol.’

Norman grijnst tevreden.



Tien minuten later rijden ze over de oprijlaan van het landgoed Lankbergen. Opeens trapt Norman verschrikt op de rem. Ellen, die op de achterbank zit, schiet naar voren en botst met haar hoofd tegen de stoel van Jozef. Als ze opkijkt stokt haar adem. Midden op het grote grasveld staat een enorm kruis. Delen ervan branden nog, andere delen gloeien of smeulen alleen. Nu ziet ze dat ook rond het grasveld kleinere kruisen staan. Ze telt er vijf, waarvan er nog twee een beetje branden. De andere drie smeulen en roken. Jozef gebaart Norman om de auto daar te laten staan en stapt uit. Hij loopt naar het grote kruis. Ellen volgt hem. De stank is niet te harden. Het verklaart waarom de kruisen nog steeds branden. Ze zijn ingesmeerd met een plastic substantie. Ellen houdt een hand voor haar mond en neus.

Aan het kruis hangen de restanten van een mensachtige figuur. Even gaat er een schok door haar heen. Het zal toch niet een echt mens zijn? Tot haar opluchting ziet ze dat het een smeulend geraamte van hout is. Delen ervan zijn bedekt met zwart geblakerd materiaal. Op de grond ligt ook zwart materiaal.

‘Het zijn letters,’ zegt ze tegen Jozef. De rook beneemt haar de adem.

‘We moeten een lamp hebben.’

Op dat moment horen ze een stem achter zich.

‘Komt u deze kant op?’ Het is Guido Landgraaf. ‘De stoffen die jullie inademen zijn puur gif.’

Ze volgen de man het huis in.

‘Mooi dat u zo snel kon komen, en dat op kerstavond. Willen jullie koffie?’

‘Graag, om het gif te absorberen.’

Ellen knikt ten teken dat ze ook wel koffie wil.



‘Is uw vrouw er ook?’, vraagt Jozef als ze aan de keukentafel zitten.

‘Die zit in de studeerkamer televisie te kijken.’

‘U lijkt tamelijk rustig. Of is dat slechts schijn?’

‘Ik ben wel wat gewend.’

‘En uw vrouw?’

‘Het lijkt erop dat de pesterijen, want zo zie ik het nog steeds, een voor mij onbekende kracht in haar losmaken. Haar eerste reactie na de aanslag op haar paard was dat ze wilde verhuizen, terug naar Bloemendaal. Nu zei ze meteen dat die klootzakken haar nooit klein zouden krijgen. Op dit moment is ze strijdbaarder dan ik en kijkt op haar gemak een film.’

Ellen voelt weinig bij de woorden van de gewezen directeur. Ze kan zich niet voorstellen dat de vrouw rustig voor de televisie zit.

‘Oké,’ zegt Jozef. ‘Laten we dan toch maar bij het begin beginnen. Wanneer merkte u dat er iets aan de hand was?’

‘Om vijf over tien werd er een steen door het raam van de woonkamer gegooid. Wij zaten daar gelukkig niet op dat moment.’

‘Waar was u wel?’

‘Ik zat hier. Dit is mijn favoriete plek in het huis. Ik las de kranten van de afgelopen week.’

‘En uw vrouw?’

‘Die zat in de studeerkamer.’

‘En toen?’

‘Ik hoorde mijn vrouw gillen en moest in een split second beslissen of ik naar haar toe zou gaan of achter de onverlaat aan zou gaan. Ik koos voor mijn vrouw. Vandaar dat ik u niets kan vertellen over de daders. Het moeten er meer dan één zijn geweest.’

Jozef wacht zwijgend tot de man verder praat.

‘Mijn vrouw was snel bij haar positieven en samen zijn we naar buiten gegaan. U kunt zich voorstellen wat wij zagen.’

‘Een helse toestand. Zes brandende kruisen, voor zover wij dat konden zien.’

‘Inderdaad. Vlammen in alle kleuren, een verzengende hitte en een onvoorstelbare stank.’

‘Heeft u meer gezien dan brandende kruisen?’

‘U bedoelt de figuur aan het grote kruis? Die heb ik inderdaad gezien. Smakeloos, als u het mij vraagt.’

Ellen verbaast zich over de kalmte van Landgraaf. Het lijkt hem echt niet te raken.

‘En de letters op de grond?’

‘Waren het letters? Het brandde zo fel dat ik dat niet heb gezien.’

‘Misschien heeft u een zaklamp, dan kunnen we zo even kijken. Wat gebeurde daarna? Hebt u mij daarna gebeld?’

‘Niet meteen. Ik ben eerst het bos ingelopen.’

‘En?’

‘Niets. Geen spoor meer van de ellendelingen die dit op hun geweten hebben. Wel hoorde ik een auto wegrijden.’

‘Heeft u een idee hoe ze het landgoed op zijn gekomen?’

‘Waarschijnlijk door hetzelfde gat dat ze voor het ophangen van de spandoeken hebben gemaakt.’

‘Heeft u dat nog niet laten maken?’

‘Ik heb Geert Hadeking opdracht gegeven het te regelen. Waarschijnlijk is hij er nog niet aan toe gekomen.’

‘Als het licht is zullen wij de plek onderzoeken.’

‘Daarna ben ik naar binnen gegaan en heb ik u gebeld. Zal ik een zaklamp pakken? Ik ben benieuwd wat er staat.’

Ellen vindt het fascinerend om te zien hoe Guido Landgraaf als vanzelf de regie overneemt. Jozef lijkt er in dit geval geen problemen mee te hebben.



LANDGRAAF MOET HANGEN staat er in grote letters. EN ZIJN VROUW OOK , staat er in nauwelijks leesbare letters onder. Zwijgend staren Jozef, Ellen en Landgraaf naar de verbrande letters.

‘Tja,’ zegt Landgraaf. ‘Iemand moet een vreselijke hekel aan mij hebben.’

Jozef kijkt hem aan.

‘Is dat zo?’, vraagt hij tenslotte.

De vraag lijkt Landgraaf in verlegenheid te brengen.

‘Wat zou het anders moeten zijn?’

Voor het eerst klinkt er enige twijfel door in zijn stem.

‘Ik kan legio redenen bedenken. Bovendien gaat het duidelijk niet alleen om u, maar ook om uw vrouw. Misschien kunt u daar eens rustig over nadenken.’

Ellen herkent de toon waarop Jozef dit zegt. Het is zijn manier om zijn ergernis over de geringe mededeelzaamheid van Guido Landgraaf te uiten. Op dat moment hoort ze het geluid van een auto. Norman, denkt ze verschrikt. Waar is hij gebleven? Ze kijkt om zich heen en ziet de bordeauxrode Peugeot van Jozef staan op de parkeerplaats naast het landhuis. Norman ziet dat ze kijkt en zwaait lachend. Ellen was hem helemaal vergeten. Ze had op zijn minst aan Landgraaf kunnen vragen of hij binnen had mogen wachten.

‘Dat zal de glazenzetter zijn,’ zegt Guido Landgraaf. ‘Die heb ik meteen gebeld. Uiteraard wilden ze niet komen, maar een verdubbeling van het uurloon deed wonderen.’ Hij glimlacht erbij. ‘Hebben jullie er bezwaar tegen dat ik de mannen even op gang help? Volgens mij hebben jullie gezien wat je moest zien. Als ik jullie was zou ik lekker kerstavond gaan vieren.’

Ellen zet zich schrap voor een scherpe reactie van Jozef, maar die blijft uit.

‘Dat vind ik goed gezien,’ zegt hij vriendelijk. ‘Morgenvroeg komen er een paar mensen om de tuin te onderzoeken. U blijft overal af, hè?’

‘Dat spreekt voor zich. De plaats delict is heilige grond voor de politie.’

Guido Landgraaf geeft eerst Ellen een hand, daarna Jozef.



‘Ben je niet koud, Norman?’, vraagt Jozef als hij instapt. ‘Ellen, je had je vriend best binnen mogen roepen. Als hij morgen verkouden is, is het jouw schuld.’

‘Hij is sterk hoor. Een beetje kou kan hij wel hebben,’ antwoordt Ellen en buigt naar voren om Norman een kus te geven. ‘Jij hebt me trouwens enorm verbaasd.’

‘Hoezo?’, vraagt Jozef.

‘Normaal is er minder nodig om jou een arsenaal aan snedige tot hatelijke opmerkingen te ontlokken.’

Jozef schiet in de lach.

‘Het is bijna kerst, het feest van de vrede. Ik erger mij alleen aan mensen waarmee ik enige compassie heb. Eigenlijk kan je ergernis ook zien als een positieve emotie. Op een bepaalde manier geef je toch om de persoon aan wie je je ergert. Hij of zij is de energie van de emotie klaarblijkelijk waard. Deze man komt daar helaas niet voor in aanmerking. Hij doet me helemaal niets.’

Het is een typische Jozefanalyse, maar Ellen twijfelt of het echt zo is.

‘Waar zal uw chauffeur u heenrijden?’, vraagt Norman.

‘Wat mij betreft hebben we een stevige borrel verdiend. Zullen we ons bijeenzijn nog even voortzetten? At my place ?’

‘Prima idee,’ zegt Ellen. ‘En morgen? Moeten er een paar mensen heen?’

‘Heb jij je mobiel bij je?’, vraagt Jozef. Ellen geeft hem. ‘Dan bel ik Piet van Gestel even. Hij zal niet staan te springen om zijn gezin op eerste kerstdag in de steek te laten, maar dan regelt hij maar iemand anders.’

Het gesprek verloopt soepel.

‘Morgen gaan Jan en Henk-Jan, die hebben dienst,’ zegt Jozef terwijl hij de telefoon terug geeft aan Ellen. ‘Is dat ook weer geregeld. Trap het oude lijk maar op zijn staart, Norman. De borrel staat te wachten.’





25 Maandag 25 december 2.00 uur



‘Even pissen,’ zegt Harry en slingert de kamer uit. Rob vraagt zich af hoe hij zonder ruzie en gezichtsverlies het huis kan verlaten. Hij is doodop, zijn arm doet zeer, zijn scheenbeen steekt en hij voelt zich allerminst op zijn gemak. Van de euforie van een paar uur geleden is niets meer over.



Dankzij zijn technisch inzicht was de operatie op het landgoed perfect verlopen. Hij had de kruisen gemaakt en had het juiste materiaal gevonden waarmee ze lang konden blijven branden. Bovendien had hij zelf het initiatief genomen om foto’s te maken. Die zal hij morgen naar de krant sturen. Dat vond Harry een goed idee. Een beetje publiciteit zou zeker helpen om Landgraaf weg te jagen. Na afloop had Harry iedereen bij hem thuis uitgenodigd en samen hadden ze een kratje bier soldaat gemaakt.

Om twaalf uur keerden z’n maten huiswaarts. Harry vroeg of hij nog even wilde blijven. Hij had geen keus. Harry haalde een nieuw krat bier uit de keuken en dronk in moordend tempo door. Het gesprek, dat eerst nog over voetbal ging, ontaardde in een warrige monoloog. Harry oreerde lukraak over alles wat er naar zijn mening niet deugde in de huidige maatschappij. Als hij aan de macht zou komen zou hij de helft van de mensen afschieten, buitenlanders, ambtenaren, advocaten, directeuren, politici, hockeyers, korfballers, homo’s, boswachters, journalisten, balletdansers en lelijke wijven. Ondertussen begon Rob zich zorgen te maken. Wat was Harry’s bedoeling?



‘Ken je deze?’, vraagt Harry hem als hij terugkomt. Het bezoek aan de wc lijkt hem op slag te hebben ontnuchterd. Hij laat hem een buisje met gele pillen zien. Rob schrikt. Verwacht Harry dat ze nog iets gaan doen waarvoor ze die pillen nodig hebben?

‘Word je botergeil van,’ voegt hij er aan toe. Hij geeft Rob een nieuw flesje bier en twee pillen. Zelf slikt hij er ook twee door. Rob kan niet anders dan zijn voorbeeld volgen.

‘Ze werken snel, dus laten we meteen gaan,’ zegt Harry dwingend. Rob twijfelt of hij opgelucht of bezorgd moet zijn. De paar keer dat hij het afgelopen jaar naar de hoeren is geweest, hebben hem niet de bevrediging gegeven waarop hij had gehoopt. Aan de andere kant windt de gedachte om weer eens een vrouw van vlees en bloed vast te houden hem wel op.

Even later lopen ze langs de ramen waar de vrouwen hun best doen hen naar binnen te lokken. Het is rustig. Misschien worden zij gezien als de laatste mogelijkheid om de inkomsten van die avond nog verder op te krikken.

‘Ik neem die bruine snol,’ zegt Harry als ze drie keer op en neer zijn gelopen. Robs twijfels zijn helemaal verdwenen. Of het nu door de pillen komt, of de aanblik van de ontblote vrouwen, hij is inderdaad zo geil als Harry had voorspeld.

‘Ik ga voor die blonde, daar verderop.’

‘Blonde? Bleke, zul je bedoelen. Die Russische wijven komen rechtstreeks uit Siberië. Neem er toch eentje uit de Dominicaanse Republiek, die zijn net als het klimaat waar ze vandaan komen, warm en vochtig.’

‘Ik hou van een uitdaging. Ik maak die meid zo heet dat het ijs van de Noordpool smelt,’ antwoordt Rob.

Voor het eerst die avond verschijnt er op Harry’s gezicht een lach in plaats van verbeten grijns. Dat doet Rob goed. Misschien gaat deze nacht toch nog feestelijk aflopen. Hij spoedt zich naar de lange blonde vrouw in rode lingerie.



Als Rob twintig minuten later weer naar buiten komt staat Harry op hem te wachten, breed grijnzend.

‘Jezus, man. Wat heb je met die ijsco uitgespookt? Moest je zo lang likken tot ze was ontdooid? Ik ben inmiddels bevroren. Kom, dan gaan we een shoarma eten.’

Rob lacht. Harry hoeft niet te weten dat hij al na vijf minuten klaar was, maar dat hij de vrouw honderd euro extra heeft betaald om een kwartier langer te mogen blijven. Dat ze in die tijd haar best deed om hem een beetje te vermaken, was mooi meegenomen. Hij heeft inmiddels enorme trek gekregen en vindt het niet erg om met Harry een broodje shoarma te gaan eten.

Terwijl ze zwijgend de Brink oversteken komen Robs twijfels weer terug. Is de avond bijna voorbij of moet hij nog beginnen? In de shoarmatent komt Harry een bekende tegen met wie hij een luidruchtig gesprek begint over een dealtje met twee auto’s. Nog voordat Rob zijn eerste broodje op heeft, bestelt Harry al een tweede voor hen beiden.

‘Je moet goed eten,’ zegt hij.

Het is drie uur geweest als ze de deur van de shoarmatent achter zich dicht trekken.

‘Wat gaan we nu doen?’, vraagt Harry.

‘Eigenlijk moet ik naar huis. Morgen staat mijn moeder vroeg voor de deur.’

‘Dan is het belangrijk dat je een beetje bent uitgeslapen. Het is voor mij ook tijd. Die negerin heeft me helemaal uitgeput. Jezus, wat ging die tekeer.’

‘Die van mij ook.’

Heel overtuigend klinkt het niet, realiseert Rob zich. Nog even volhouden, spreekt hij zichzelf toe.

‘Voel je je nog steeds goed?’, vraagt Harry.

‘Prima, kan eigenlijk niet beter.’

‘Mooi. Dan kan je straks even laten zien wat je waard bent.’

De terloopse opmerking van Harry komt aan als een mokerslag. Robs maag trekt samen.

‘Eh, wat ik waard ben?’, is de retorische vraag.

‘De afgelopen maanden heb je me een paar keer teleurgesteld. Ik vraag me af of ik jou er nog bij wil hebben.’

‘Daar, daar kon ik niets aan doen, Harry. Na ADO heb ik een week in het ziekenhuis gelegen. Met mijn, eh, arm,’ stamelt Rob.

‘We hebben allemaal een arm. Zie je die vent?’ Harry wijst in de richting van de Elegast. Rob ziet wat Harry bedoelt: een jongen die met onvaste tred richting de Wilhelminafontein loopt. ‘Als echte Deventenaar zie ik het als mijn plicht om te voorkomen dat die klootzak gaat kotsen in onze fontein.’

De opdracht van Harry is duidelijk. Hij moet die jongen neerslaan. Zenuwachtig kijkt hij om zich heen. Overal lopen nog mensen. Ongetwijfeld is er ook politie in de buurt. Bovendien vraagt hij zich af hoe dronken de jongen is. Met zijn arm in het gips is teveel tegenstand fataal. Koortsachtig denkt hij na.

‘Niet hier, Harry,’ zegt hij zwak. ‘Ik, ik durf het wel, maar er zijn te veel mensen.’

Harry spuugt op de grond.

‘Moet ik het doen?’, zegt hij fel.

‘Nee,’ antwoordt Rob en maakt aanstalten om naar de jongen te lopen. Op dat moment komt er een groep van meer dan tien personen uit de Elegast. ‘Jos, gaat het,’ roept er één naar de zwalkende

jongen. De anderen lachen hard.

‘Laten we die kant op gaan?,’ zegt Rob en wijst richting het Bergkwartier.

Harry haalt zijn schouders op en loopt achter Rob aan. Zwijgend lopen ze nu de Bergstraat in. Op het Bergkerkplein blijft Harry plotseling stilstaan.

‘Laatste kans’, zegt hij en wijst naar een man die aan komt lopen uit de Walstraat.

Rob wil wat zeggen, maar verslikt zich en begint te hoesten.

‘Waarom die man?’, vraagt hij uiteindelijk.

‘Omdat die man pech heeft, nergens anders om.’

Op Harry’s gezicht verschijnt zijn grimmige grimas. Het is erop of eronder, weet Rob.

‘Oké,’ zegt hij.

Gespannen blijft Rob staan wachten totdat de niet al te grote, magere man voorbij is gelopen. Dat moet geen probleem zijn, ondanks zijn arm. Hij loopt achter de gestalte aan en fluit tussen zijn tanden. De man blijft staan en kijkt om.

‘Heb je een vuurtje?’, vraagt Rob. De man schudt zijn hoofd en draait zich zonder iets te zeggen weer om.

‘Hé, ik vroeg je wat?’

De man reageert niet. Rob loopt achter hem aan en trekt hem aan zijn schouder. De man rukt zich los. Rob loopt om hem heen, gaat voor hem staan en klemt zijn hand om de bovenarm van de man.

‘Kom mee,’ zegt hij. ‘Volgens mij verstond je mij best. Als je niet meegaat, krijg je een mes tussen je ribben.’

Rob duwt de man voor zich uit, het paadje naast de Bergkerk in. Achter de Bergkerk zal niemand hen zien of horen. De man verzet zich niet meer en loopt gedwee met hem mee. De weerloze blik van de man en zijn gebogen schouders roepen een gevoel van medelijden op. Hij neemt zich voor de man met één klap in de maag tegen de grond te werken en vervolgens te doen of hij hem schoppend aan alle kanten raakt. Als de man slim is speelt hij het spel mee en maakt hij geluiden alsof hij bijna dood gaat. Hopelijk neemt Harry er genoegen mee dat de man voor pampus achter de kerk ligt.





25 Maandag 25 december 6.00 uur



‘Huh?’

Slaapdronken draait Ellen zich om en botst met haar neus tegen de schouder van Norman. Ergens in de verte klinkt het stuwende ritme van The Prodigy, een ringtone die Norman op haar mobiel heeft gezet. Ze rolt uit bed en graait in de stapel kleren op de stoel naast de spiegel.

‘Met Ellen.’

‘Goedemorgen, met Jozef. Goed geslapen?’

‘Kort, hoe laat is het?’

‘Zes uur.’

‘Is er wat gebeurd?’

Nu snel ontwakend realiseert Ellen zich dat dit een domme vraag is.

‘Er is een lijk gevonden. Achter de Bergkerk.’

‘Een bekende?’

‘Een jongen van een jaar of twintig. Piet van Gestel is er. Hij kende hem niet.’

Een jongen van twintig? Ellen schrikt. Het ligt voor de hand om een verband met haar onderzoek te leggen. Feitelijk is er natuurlijk nog niets dat die veronderstelling staaft.

‘Ik kom eraan,’ zegt ze.

‘Zullen we er heen lopen? Dan wacht ik wel even voor je huis.’

‘Prima.’

Het T-shirt dat ze aantrekt stinkt nog naar de brandlucht van gisteravond. Ze pakt de stapel kleren en legt die op de overloop.

‘Wat is er aan de hand,’ vraagt Norman slaperig.

‘Een lijk. Een jongen, achter de Bergkerk. Ik doe even het licht aan, dan kan ik zien wat ik uit de kast pak.’

Norman springt nu ook uit bed.

‘Ik zal een glas drinken maken, en een paar boterhammen smeren.’

‘Je bent een schat.’



Vijf minuten later lopen Ellen en Jozef zwijgend door de donkere en doodstille Papenstraat. Ellen heeft het gevoel dat ze met elke voetstap iemand wakker maakt. Via de Botermarkt, Kleine Poot, Grote Poot en de Assenstraat lopen ze naar de Brink. Ook het grote plein is uitgestorven. Alle kroegen zijn donker en hebben hun deuren gesloten. Alleen bij de shoarmatent brandt nog licht. Ze steken de Brink schuin over en lopen door de Maansteeg en Bergstraat omhoog. Aan het eind rijst de verlichte Bergkerk op.

Op het Bergkerkplein staan drie politieauto’s. In diverse huizen rond de Bergkerk brandt licht en hier en daar staan mensen in een badjas voor hun huis of in de deuropening. Een enkeling staat te kijken voor het afzetlint waarmee de mannen van Piet van Gestel de tuin achter de Bergkerk hebben afgesloten.

‘Goedemorgen Laros. Weet je wie het is?’

Het is de stem van Frans Wielaarts, de journalist van de Deventer Krant.

‘Jezus, Frans, jij al hier? En dat op eerste kerstdag.’

De verhouding tussen Jozef en de regionale misdaadverslaggever kent twee kanten. Persoonlijk mogen ze elkaar graag en ze ontmoeten elkaar regelmatig in het ontbijtcafé Averroës. De journalistieke kwaliteiten van Frans worden door Jozef daarentegen niet hoog geacht. ‘Hij mist de cruciale eigenschap voor een journalist, nieuwsgierigheid. Bovendien is hij aartslui,’ zegt Jozef altijd. Als ze elkaar beroepsmatig tegenkomen kan Jozef het niet nalaten om Frans een sneer te geven.

‘Dat is een slecht antwoord op mijn vraag,’ kaatst de journalist terug.

‘Het antwoord is nee.’

Jozef houdt het afzetlint omhoog voor Ellen. Piet loopt hen tegemoet.

‘Geen bloed, deze keer.’

‘Daar ben ik de moordenaar dankbaar voor. Of is het zelfmoord? Het zijn wel de donkere dagen voor kerst.’

‘Dat denk ik niet, al weet ik het niet zeker. Op de zijkant van het hoofd van het slachtoffer zit een vlek die duidt op een harde klap. Verder kunnen wij niets zien. Werk voor de arts.’

‘Is Herzog al gebeld?’

‘Die komt zo. Waarschijnlijk niet te genieten.’

‘Zoals de meesten hier, neem ik aan. Ik had een paar uur geleden een andere voorstelling van de kerstochtend.’

‘Een paar uur?’

‘Net als Ellen. Wij vonden dat we wel een borrel hadden verdiend na ons bezoek aan het landgoed van Landgraaf.’

Piet schudt zijn hoofd. Voor hem is het onbegrijpelijk dat iemand voor zijn plezier tot diep in de nacht gezellig gaat doen met collega’s. Hij houdt werk en privé strikt gescheiden. ‘Dan blijven beide leuk,’ zegt hij altijd.

‘Hij ligt achter de kerk.’

‘Wie heeft hem gevonden?’

‘Iemand die zijn hond uitliet voordat hij naar zijn werk ging.’

‘Werk?’

‘Er zijn mensen voor wie kerst de drukste dagen van het jaar zijn. Deze man is kok. We hebben hem daarom laten gaan. Hij is telefonisch bereikbaar.’

Ellen volgt Jozef en Piet. Ondanks de geruststellende woorden van Piet, voelt ze de spanning van het zien van een lijk. Ze vraagt zich af of dat ooit zal wennen.

Het lichaam van de jongen ligt op de rug. De jongen heeft een vriendelijk gezicht. Hij heeft een verbaasde uitdrukking. Zijn rechterarm zit in het gips. Er zijn geen sporen van geweldpleging, geen bloed, geen schrammen, geen gescheurde kleren. Alleen een rode vlek aan de zijkant van het hoofd. Toch ligt het lichaam er onnatuurlijk bij. Het lijkt Ellen onwaarschijnlijk dat de jongen spontaan in elkaar is gezakt en is overleden.

‘Goedemorgen, op deze serene kerstochtend.’

Het is Walter Herzog, de arts. Nu pas realiseert Ellen zich dat het windstil is en aangenaam koud. Net onder het vriespunt en droog. Herzog wacht niet op een antwoord en gaat op zijn knieën naast het dode lichaam zitten.

‘Ik heb dit uit zijn binnenzak gevist,’ zegt Piet. Met een blik op de omstanders laat hij zijn stemvolume dalen en laat een portefeuille zien. ‘Het gaat om Rob Meier, tweeëntwintig, geboren te Deventer, adres Dreef 433.’

‘Een flat in Borgele,’ zegt Ellen.

Piet knikt en gaat verder.

‘In zijn portefeuille zit driehonderd euro in briefjes van vijftig. Het ging de dader niet om het geld.’

‘Als de jongen is vermoord,’ zegt Jozef.

‘Tuurlijk, maar Herzog zal zo zeggen dat de jongen is doodgeslagen, geloof mij maar. Heb je gezien hoe het lichaam er bij ligt? Dat is niet het gevolg van een overdosis of een andere zachte manier om in coma te raken.’

‘Dat zullen we zo wel horen.’

‘Daarnaast had die jongen een goedkope digitale camera bij zich.’

‘We zullen zo kijken of er iets op staat.’

Jozef kijkt om zich heen.

‘Hoe zit het met de mensen, Piet?’

‘Vier man melden zich om zeven uur op het bureau. Twee gaan er naar Landgraaf om naar die verbrande kruisen te kijken. Is dat nog steeds nodig?’

Jozef denkt even na.

‘Ja, hoewel we hier ook iedereen kunnen gebruiken, wil ik toch dat we daar ook heen gaan. Bovendien hebben we meer mensen nodig. Het spijt me voor iedereen, maar ik wil om acht uur een gemeenschappelijk kerstontbijt op het bureau. En ik vind het pas gezellig als we minstens met zijn twintigen zijn.’

‘Dat zal ik regelen,’ zegt Piet opgewekt. Ellen kan zich niet aan de indruk onttrekken dat Piet het helemaal niet erg vindt om vandaag te werken.

‘Heren, mag ik even uw aandacht?’, klinkt de stem van Herzog. Hij zit nog steeds op zijn knieën bij het lichaam van de jongen. Ellen heeft ervaren dat Herzog zijn bevindingen graag aanschouwelijk wil toelichten. Met z’n drieën scharen ze zich om het lijk.

‘De dood is ingetreden rond half vier vanochtend, plus of min een half uur,’ zegt Herzog zonder omhoog te kijken. ‘Doodsoorzaak, waarschijnlijk een klap op het hoofd, misschien in combinatie met een klap in de hartstreek. Ik denk dat er een scheurtje in de schedel zit, ter plaatse van de rechterslaap. Ik heb geconstateerd dat de rib ter hoogte van het hart is gebroken. Verder geen sporen van lichamelijk geweld. Bloedonderzoek moet uitwijzen of er sprake is van drugsgebruik. Nog vragen?’

‘Die slagen, zijn die toegediend met een wapen?’, vraagt Jozef.

‘Ik weet bijna zeker van niet. In ieder geval heeft het wapen, een stok, honkbalknuppel of iets dergelijks, geen sporen achtergelaten. Ook de afdrukken in de huid duiden niet op een regelmatig gevormd voorwerp.’

‘Wel van vuisten?’

‘Dat zou kunnen, of een voorwerp met vergelijkbare eigenschappen.’

Ellen moet inwendig lachen om de formulering van Herzog.

‘Kan dat? Iemand in één of twee klappen doodslaan met de blote handen?’

‘Een geoefende kickbokser kan jou in één klap doodslaan of -schoppen. Kwestie van hard genoeg op de goede plaats slaan.’

‘En dat is in dit geval gebeurd?’

‘Dat is wel mijn indruk. Als ik een stap verder ga, durf ik zelfs te beweren dat deze jongen is doodgeslagen door een professional, een persoon die heeft geleerd hoe je een mens met blote handen om het leven brengt.’

‘Duidelijk, Walter. Dank voor de toelichting en je snelle komst,’ zegt Jozef. ‘Ellen, kom, wij gaan naar het bureau, koffie zetten en snel een plan maken.’





26 Maandag 25 december 7.00 uur



Robert Devenijns grijnst als hij de A1 verlaat en Deventer binnenrijdt. Hij voelt zich zeker van zijn zaak en heeft zin om deze vreemde opdracht af te ronden. Zo snel heeft hij nog nooit zo veel geld verdiend. In deze zaak zit alles mee. Voor het opsporen van het subject had hij drie maanden uitgetrokken. Eén avond was voldoende om het subject te traceren. Het gaat om ene H. Beerenkamp.

De laatste stap kan niet meer misgaan. Het kaltstellen van subjecten heeft hij zo vaak gedaan. Bij agressieve types als Beerenkamp werkt maar één middel, laten zien dat er baas boven baas is. Dat gaat hij nu doen. Het enige risico in dit geval is dat de man zo vol met drugs zit, dat zijn gedrag volkomen onvoorspelbaar is. Groot is dat risico niet, ook daar heeft hij ervaring mee. Het zou vooral zonde van de tijd zijn, omdat hij dan nog een keer terug moet komen.

Feilloos rijdt hij naar het huis waar hij gisteravond de jongens naar binnen heeft zien gaan bij hun leider, de roodharige Beerenkamp. Hij parkeert zijn auto nu iets verderop. Hij wil voorkomen dat iemand zich later kan herinneren zijn auto hier te hebben gezien. Voor de zekerheid drukt hij een valse snor en baard tegen zijn gezicht en zet een pruik op. Uit de binnenzak van de leren jas die hij vorige week heeft gekocht op het Waterlooplein pakt hij een grote zwarte bril met neutrale glazen. Hij glimlacht als hij zichzelf bekijkt in de achteruitkijkspiegel.

Zelfverzekerd loopt hij langs de geparkeerde auto’s in de richting van het huis van Beerenkamp. Ondertussen bestudeert hij de sloten van de voordeuren. Een makkie, hij weet precies welke loper hij straks nodig heeft. Bij nummer achttien stopt hij en steekt zonder aarzelen de juiste sleutel in het slot. Twee tellen later staat hij binnen. Collega’s vragen hem of hij wel eens bang is tijdens dergelijke operaties. Stel dat iemand hem betrapt. Zijn antwoord is eenvoudig. Ten eerste is de kans om betrapt te worden uiterst klein, ten tweede is de kans dat iemand die hem betrapt iets onderneemt nog kleiner en ten derde is hij verdwenen voordat iemand daadwerkelijk iets kan ondernemen.

In de woonkamer stinkt het naar rook en verschaald bier. De vloer is bezaaid met Grolschflessen. Robert Devenijns pakt drie minibommen uit zijn tas en stelt op elke bom de tijdschakelaar in op dertig minuten. De eerste bom legt hij onder de televisie, de tweede in de koelkast en de derde onder de driezitsbank, met afstand het mooiste meubelstuk in de kamer.

Op zijn gemak loopt Robert naar boven. Het kraken van de trap verontrust hem niet. Toch houdt hij zijn pistool in de hand. Het luide gesnurk wijst hem de weg. De deur naar de slaapkamer waar het gesnurk vandaan komt staat open. Robert glimlacht als hij de man op zijn rug ziet liggen. Er ligt niemand naast hem, wat het nog makkelijker maakt. Hij kan zijn plan nu probleemloos uitvoeren. Uit zijn tas pakt hij het eerste touw en bindt dat vast om de poot bij het hoofdeinde. Het andere touw bevestigt hij aan de poot bij het voeteneinde. Vervolgens trekt hij het touw onder het been van de slapende man door en fabriceert een lus die hij strak trekt om zijn enkel. Hij doet hetzelfde met het hoofd van de man. Tevreden trekt hij de lus om zijn nek strak. Nu pakt hij het laatste attribuut, een stel handboeien. Geroutineerd klikt hij de eerste om de rechterhand van de man.

Nu komt het spannendste deel. Hij moet twee dingen tegelijkertijd doen, de linkerhand ook in de boeien slaan, waarbij de man zeker wakker zal worden, en voorkomen dat hij gaat schreeuwen. Daarom legt hij een kussen naast de man. Hij spant zijn spieren en pakt beide handen van de man vast. Voordat hij enige weerstand voelt, zit de linkerhand vast aan de rechter. Snel pakt hij het kussen en drukt het op het gezicht van de man. Die begint nu wild te bewegen.

‘Eén kik en je gaat er aan,’ zegt Robert en laat het kussen langzaam los. Het blijft stil. Robert haalt nu het kussen helemaal weg. Met grote ogen kijkt de man Robert aan. Dan ziet hij het pistool dat op zijn hoofd gericht is. De verbazing gaat over in ontzetting. Even is Robert bang dat de man het bewustzijn verliest. Daarom wordt hij verrast door de uitval van de man. Gelukkig doet de lus om de nek zijn werk. Even abrupt als de man zich probeert op te richten wordt hij teruggeslagen in zijn kussen. Met zijn beide geboeide handen grijpt hij naar zijn nek.

‘Als je rustig blijft liggen, gebeurt er niets,’ zegt Robert.

‘Ik stik,’ zegt de man met een piepstem.

‘Rustig maar, handjes op de buik, dan zal ik de lus wat losser maken.’

Gedwee doet de man wat Robert zegt. Op het moment dat Robert de lus om de nek lostrekt, ziet hij tot zijn verrassing de twee geboeide handen op zijn hoofd afkomen. Hij is te laat om ze te ontwijken en beide vuisten raken hem vol op de wang. Hij verliest zijn evenwicht en valt tegen de kast. De man op het bed draait zich om en probeert zich nog een keer op te richten. Weer werkt de lus om de nek van de man doeltreffend. Kreunend stort de man terug op zijn bed. Robert weet dat hij de man nu snel onder controle moet krijgen. De volgende keer houden de touwen het niet meer.

Robert pakt de stiletto uit het zijvakje van zijn tas en plant het mes zonder aarzelen in de bovenarm van de man. Die schreeuwt het uit van de pijn. Snel duwt Robert het kussen weer op het hoofd van man en trekt het mes uit de arm. Hij haalt het kussen weer weg en prikt nu het mes in de hals van de man. Die is inmiddels blauw aangelopen. Rustig maakt Robert de lus om de nek voor de tweede keer los. Deze keer blijft een reactie uit.

‘Wat wil je?’, kreunt de man.

‘Dat je je nooit meer vertoont op het landgoed van Landgraaf. Meer vraag ik niet.’

De pijnlijke uitdrukking van de man maakt plaats voor verbazing.

‘Wat, wat zeg je? Gaat het daarom?’

‘Daar gaat het om. Als je nog eenmaal zoiets flikt, overleef je het niet.’

‘Geen probleem man, het was maar een geintje. Jezus, had je dat niet op een andere manier kunnen regelen?’

Robert schudt zijn hoofd. Deze keer is hij wel bedacht op een nieuwe uitval van de man, die hij inmiddels als volstrekt onberekenbaar heeft beoordeeld. Hij kijkt op zijn horloge, nog vijf minuten voordat de bommen afgaan. Hij haalt het mes van de hals van de man en zet het op zijn voorhoofd. In een vloeiende beweging snijdt hij een paar millimeter diep in de huid. Voordat de man een kreet kan uiten staat er een bloedend kruis boven zijn neus.

‘Dat zal een prachtig litteken worden in de vorm van een kruis. Een mooie herinnering aan een fijne avond.’

Robert neemt snel een paar foto’s van de kreunende man op het bed en draait zich om. Nu moet hij Deventer zo snel mogelijk verlaten. Soepel springt hij van de trap, verlaat het huis en rent naar zijn auto.

Vijf minuten later rijdt hij met honderdvijftig kilometer per uur over de A1. Hij neemt de A50 richting Zwolle. Bij de afslag Vaassen verlaat hij de snelweg en rijdt naar het bos. Het begint licht te worden als hij zijn auto op een parkeerplaats voor wandelaars neerzet. Hij trekt de snor en baard los, zet zijn pruik af en stopt de bril weer in de binnenzak van zijn leren jas. De snor, baard en pruik propt hij in een vuilniszak met groenafval. Die zak deponeert hij in de prullenbak naast het bord waarop de wandelroutes staan aangegeven.

Hij trekt de wandelschoenen aan die achterin de auto staan, verwisselt zijn leren jas voor een Northfacejack en doet de paarse rugzak om. Daarin zit zijn kerstontbijt, vier witte bolletjes met kaas, twee chocoladebroodjes, een thermoskan koffie en twee sinaasappels. Straks, als hij door het wandelen tot rust is gekomen zal hij daar op zijn gemak van genieten. Het leven is hem gunstig gezind, stelt hij vast.





27 Maandag 25 december 7.45 uur



Het kost Harry Beerenkamp minder dan een minuut om de lussen om zijn hoofd en zijn enkel los te maken. Voorzichtig staat hij op. Even dreigt hij flauw te vallen van de pijn in zijn bovenarm en gaat zitten op de rand van het bed. Bloeddruppels vallen voor hem op de grond. Vreemd genoeg voelt hij de snee in zijn voorhoofd niet meer. Hij heft zijn geboeide handen en voelt aan zijn gezicht. Overal zit bloed. Hij durft de wond niet aan te raken.

Ondanks de pijn voelt hij zich niet slecht. Het is niet de eerste keer dat hij zijn bed haast niet uit kan komen vanwege de pijn. Menig gevecht met vijandige supportersgroepen heeft flinke wonden opgeleverd. Het is zelfs een deel van de kick, de pijn achteraf. Dat maakt de smaak van een overwinning alleen maar zoeter. Alleen is er in dit geval geen sprake van een overwinning. Maar dat is slechts een tijdelijke situatie. De klootzak die hem dit heeft geflikt zal zijn verdiende loon ontvangen. Dat weet hij zeker. Hij staat weer op en strompelt naar beneden. Op het moment dat hij de deur van de woonkamer open doet klinkt er een oorverdovende knal, gevolgd door het gerinkel van glas. De knal komt uit de keuken. Harry zakt bijna door zijn benen van de schrik. Met beide handen steunend tegen de muur schuifelt hij richting de keuken. Op dat moment volgen nog twee harde knallen. Hij kijkt om en ziet nog net dat zijn bank een eindje de lucht in vliegt en met een harde knal op de grond landt. Het gerinkel is afkomstig van zijn televisie waarvan de stukken en scherven door de kamer vliegen. Hij houdt zijn handen voor zijn hoofd in afwachting van een volgende explosie. Die komt niet.

Jankend overziet Harry de chaos. Hij zakt door zijn benen en valt op zijn knieën. Dan herinnert hij zich wat er vannacht is gebeurd. Dit zal toch niet door dezelfde man zijn gedaan? Hij probeert de beelden terug te halen. Rob Meier sprak de man aan. De man liet zich makkelijk door Rob meevoeren naar het grasveld achter de Bergkerk. Harry volgde hen, zodat hij kon zien wat Rob ging doen. De man leek lijdzaam te wachten op de eerste klap van Rob. Op het moment dat Rob uithaalde viel niet de man, maar Rob op de grond. Het ging zo snel dat Harry niet had gezien wat er was gebeurd. Een tel later realiseerde hij zich dat hij twee klappen had gehoord. Die man had Rob met twee razendsnelle klappen uitgeschakeld. Harry rende zo snel hij kon terug naar de Brink.

Hij begint te trillen. Waar is de man die hem net zo heeft toegetakeld? Verschrikt kijkt hij om zich heen. Dan hoort hij een hard gebons op de achterdeur. Ook hoort hij in de verte een stem.

‘Wat is er aan de hand?’

Het is de buurman, Fons. Kreunend staat Harry op en strompelt naar de deur. De buurman slaat de handen voor zijn mond als hij Harry ziet.

‘Harry, wat is er gebeurd? Je zit helemaal onder het bloed. Mijn god, Harry? Waarom heb je boeien om? Je bent toch niet…?’

‘Niets aan de hand,’ zegt Harry, zo stevig mogelijk. ‘Kun je die klotenboeien even doorknippen?’

‘Tuur, tuurlijk, Harry. Wacht, dan haal ik de schaar op.’

Fons verdient wat bij met een handel in gestolen fietsen en is zeer bedreven in het doorknippen van fietssloten. Even later heeft hij Harry verlost van het knellende ijzer om zijn polsen. Nu wordt er ook aangebeld bij de voordeur.

‘Fons, wil je even zeggen dat alles onder controle is. Zeg maar dat ik heb zitten fokken met Koreaanse strijkers van tweehonderd gram het stuk.’

‘Harry, heb je jezelf al in de spiegel gezien?’, vraagt Fons bezorgd als hij weer terug is.

Harry schudt zijn hoofd. Hij voelt aan zijn bovenarm. Die doet gemeen zeer. Hij heeft één keer eerder een messteek opgelopen, toen moest de wond gehecht worden. Daar voelt hij nu niets voor. In het ziekenhuis stellen ze te veel vragen.

Hij loopt naar de badkamer. Hoewel hij weet dat hij onder het bloed zit, schrikt hij toch van zichzelf. Wat moet Fons gedacht hebben toen hij hem zag? Zijn hele gezicht zit onder donkerrode, half opgedroogde bloedresten. Het voorhoofd is een slagveld. Hij pakt een washand uit de kast en begint voorzichtig te deppen met zijn linkerhand. Zijn rechterarm gaat steeds zeerder doen.

‘Mag ik bovenkomen?’, vraagt Fons van onderaan de trap.

‘Kom maar, je hebt het ergste al gezien. Misschien kan je een beetje helpen boenen.’



‘Dat zijn lelijke wonden, die moet je laten hechten,’ zegt Fons, als hij naar eigen zeggen het maximale heeft gedaan. ‘Het lijkt trouwens wel een kruis.’

Harry gaat door de grond. Straks heeft hij echt een litteken in de vorm van een kruis op zijn hoofd. Als dat zo is zal hij er zelf nog een paar inkepingen bij maken.

‘Wat is er eigenlijk gebeurd, Harry? Hoe zijn die boeien om jouw polsen gekomen? Of mag ik dat niet vragen?’

‘Ik wou dat ik het wist. Opeens stond die teringlijer naast mijn bed met een pistool op me gericht. Toen ik een beetje bewoog stak hij een mes in mijn arm. Daarna deed hij de boeien om en bond me vast aan het bed. Gelukkig lukte het me om los te komen. Helaas was ik net te laat om te voorkomen dat die hufter de bommen af liet gaan. Mijn bank, de televisie en de koelkast naar de kloten.’

‘Maar waarom Harry? Waarom doet iemand zoiets?’

‘Geen idee Fons. Als ik die lul te pakken krijg draai ik hem zijn nek om. Dat weet ik wel.’

‘Misschien was het een Zwollenaar. Die heb je vorig jaar toch vreselijk te grazen genomen?’

‘Daar hebben ze het nog steeds over, hoorde ik laatst. Als het echt zo is, blijven er de volgende keer vijf dode Zwollenaren achter op het slagveld, daar zorg ik persoonlijk voor.’

‘Moet je doen, Harry. Die losers.’

Harry kijkt in de spiegel en denkt na.

‘Hé Fons, denk je dat je vrouwtje de boel bij mij een beetje schoon kan maken? Met die arm kan ik niets doen.’

‘Harry, je weet hoe Joke is. Die laat zich niet commanderen.’

‘Kom op, Fons. Je ziet toch hoe ik er aan toe ben.’

‘Oké Harry, ik zal m’n best doen.’

‘Ik wist dat ik op je kon rekenen, Fons.’





28 Maandag 25 december 9.00 uur



‘Hè, hè,’ zucht Jozef als alle agenten en technische rechercheurs zijn verdwenen. ‘Volgens mij doen we de goede dingen. Wat jij?’

Ellen knikt. De belangrijkste actie is het doen van navraag in de wijde omtrek van de plaats delict. Omdat het in het centrum van de stad is gebeurd, is de kans groot dat er mensen zijn die iets hebben gezien. Daarnaast wordt de plek zelf natuurlijk uitgekamd.

‘Nu nog de moeilijkste klus. Iemand op de hoogte gaan stellen. Heb jij het adres nog nagetrokken?’

‘Dreef 433, stond in zijn rijbewijs,’ antwoordt Ellen. ‘Daar woont een mevrouw J.S. Meier. Waarschijnlijk zijn moeder. Volgens onze gegevens woont hij op dit moment zelf in de Boecholtstraat. Hij heeft zijn rijbewijs gehaald toen hij nog op de Dreef woonde.’

‘Laten we maar meteen gaan. Om half elf hebben we overleg met Gerard en de voorlichter.’

‘Is er een persconferentie? Op eerste kerstdag?’

‘Frans Wielaart zal er in ieder geval bij zijn. Heb jij dat fototoestel? Kunnen we daar nog even naar kijken?’

Ellen pakt de camera van haar bureau, haalt het kaartje eruit en steekt het kleine kaartje in het passende gleufje van de computer. Gespannen wachten ze tot er beelden verschijnen op het scherm.

‘Kijk nou,’ fluistert Jozef als de eerste foto’s zichtbaar worden. Ellen kan geen woord uitbrengen. Met open mond ziet ze dat op het scherm een hele serie foto’s van brandende kruisen verschijnt. Op de achtergrond bevindt zich duidelijk herkenbaar het huis waar Jozef en Ellen de voorgaande avond zijn geweest. Ellen probeert de consequenties te overzien. De jongen heeft gisteravond om een uur of tien foto’s gemaakt van de brandende kruisen op landgoed Lankbergen en is ongeveer vijf uur daarna doodgeslagen achter de Bergkerk. Wat heeft hij in die vijf uur gedaan? Dat is de belangrijkste vraag.

‘Kom, we moeten gaan. Als het goed is, staat Edith op ons te wachten. Zij gaat mee om de vrouw zo nodig bij te staan.’



De deur wordt opengedaan door een vrouw in badjas. Haar blonde haar zit in de war en haar gezicht heeft een rode kleur. Knipperend met haar ogen kijkt ze vragend naar Jozef en Ellen.

‘Goedemorgen, Jozef Laros van de politie. Dit zijn mijn collega’s Ellen van Dorth en Edith Rouwenhorst.’

Het gezicht van de vrouw betrekt. Geen schrik.

‘Gaat het om die jongen van mij?’

‘Wie is daar?’, klinkt een mannenstem.

‘Politie,’ roept de vrouw terug.

‘Mogen wij binnenkomen?’, vraagt Jozef.

De vrouw doet een stap achteruit en houdt de deur open.

‘Links, daar is de woonkamer.’

Uit de kamer rechts achter komt een man, in t-shirt en joggingbroek. Hij zegt niets en gaat als vijfde de woonkamer binnen.

‘Ik zal mij eerst voorstellen,’ zegt de vrouw. ‘Sonja IJsseldijk.’

Geen Meier, denkt Ellen. De man zegt nog steeds niets.

‘Bent u familie van Rob Meier?’

‘Ik ben zijn moeder. Rob heeft de achternaam van zijn vader, die tien jaar geleden is overleden. Auto-ongeluk.’

‘Is dit uw zoon?’

Jozef laat haar de foto uit het rijbewijs zien. Ze knikt en kijkt onzeker naar Jozef. Zenuwachtig krabt ze aan een wondje op haar hand.

‘Vanochtend hebben wij uw zoon gevonden. Hij is dood.’

Ellens maag trekt samen. Haar hart bonst tegen haar slapen. De stilte in de nette woonkamer met een kunstkerstboom op een bijzettafeltje is beklemmend.

‘Hoezo dood?’, doorbreekt de man de stilte.

‘Hij is gevonden achter de Bergkerk. We onderzoeken de doodsoorzaak.’

Weer valt er een lange stilte. Ellen kijkt naar de blonde vrouw. Zij staart wezenloos naar de grond. De man schuift naar haar toe en slaat zijn arm om haar heen. Ellens gedachten dwalen af naar de brandende kruisen. Het absurde beeld, de stank, de rook en het grote witte huis op de achtergrond. Vanuit het niets komen er klanken bij. Het is de sombere muziek van de Swans, de favoriete band van Max.

‘Ik heb hem zo vaak gewaarschuwd,’ zegt de vrouw met onvaste stem.

‘Waarvoor?’, vraagt Jozef na een tijdje.

‘Hij had de verkeerde vrienden. Het moest wel fout aflopen. Vorige maand liep hij opeens met gips om zijn arm. “Een ongelukje,” zei hij. Maar dat geloofde ik niet.’

‘Wat waren dat voor vrienden?’

‘Een aantal kende hij van school, een aantal van de voetbal. Van jongs af aan was Go Ahead zijn passie. Vanaf zijn zesde mocht hij met zijn vader mee en ze misten geen wedstrijd. Na het ongeluk, hij was toen twaalf, ging hij zelf. Op een gegeven moment kwam hij thuis met een blauw oog en een gekneusde rib. Ze hadden gevochten met de tegenstander. Het was niet hun schuld, zei hij. Vorig jaar heeft hij een stadionverbod gekregen. Dat was een ramp voor hem. En onterecht, alleen omdat hij een keer op eigen gelegenheid was gegaan.’

‘Kent u namen van zijn vrienden?’

‘Timo Kersman. Die kent hij al vanaf de basisschool. Ook hoor ik hem wel eens over een Arend. Verder heb ik geen idee.’

Opeens begint de vrouw te huilen.

‘Dood,’ snikt ze. ‘Mijn jongen, ik heb hem nog zo gewaarschuwd.’

Het huilen gaat over in kermen. Plotseling staat ze op en uit een dierlijke kreet. De man staat op en trekt haar tegen zich aan.

‘Het is beter dat u weg gaat,’ zegt hij.

‘Dat is goed. U kunt ons altijd bellen. Edith zal vandaag nog weer contact opnemen.’

Edith geeft haar kaartje aan de man.



‘Balen,’ zegt Jozef als ze de parkeerplaats van de flat afrijden. ‘Dit soort gesprekken leer je nooit. Je doet het altijd fout.’

‘Wat is fout? Je bent de brenger van een vreselijke boodschap en vanuit je professie probeer je toch wat informatie te vergaren,’ zegt Ellen.

‘Het laatste is natuurlijk ondergeschikt.’

‘In ieder geval hebben we een naam, Timo Kersman. Ik zal Brian bellen. Hij moet die jongen sowieso zien. Misschien herkent hij hem van de voetbaltribune. De kans is groot dat Timo Kersman er gisteravond ook bij was.’

‘Eens.’





29 Maandag 25 december 10.00 uur



Brian is net aangekomen en Ellen vertelt hem wat er die ochtend is gebeurd. Jozef komt de kamer binnen.

‘Ik heb met Gerard Maas gebeld,’ zegt hij. ‘Hij vindt dat we moeten proberen om zo snel mogelijk wat persinformatie te regelen. Mooi klusje voor onze voorlichtster. Ik bel haar nu. Wil jij het adres van Timo Kersman opzoeken? Dan gaan we daar meteen heen.’

Ellen tikt de naam in de computer.

‘Bingo, er is maar één Kersman, en die woont op de Campertgaarde 12. De wijk Platvoet dus.’

‘Dat zijn eengezinswoningen,’ zegt Brian. ‘Waarschijnlijk woont die Timo bij zijn ouders.’

‘Zo, dat is geregeld,’ zegt Jozef, die weer binnenkomt. ‘En jullie hebben een adres?’

‘Campertgaarde.’

‘Perfect,’ zegt Jozef. ‘Laten we meteen gaan. Brian, wil jij beginnen aan een dossier over Landgraaf? Ik wil alles over hem weten. Ook al is het eerste kerstdag, bel iedereen die mogelijk informatie heeft maar gewoon op. Zelfs als blijkt dat Landgraaf regelmatig borrelt met de minister-president.’

‘Die zit vast in de kerk.’

‘Vanmiddag niet meer. Kom Ellen, we gaan.’



De gordijnen zijn gesloten op Campertgaarde 12. Er brandt wel licht en door de smalle spleet tussen de gordijnen ziet Ellen iemand bewegen. Jozef belt aan. Er volgt geen reactie. Ongeduldig belt Jozef nog een keer. Nu klinkt er wat gestommel. Een man van een jaar of vijftig, gekleed in een badjas, doet open.

‘Het is kerst hoor,’ zegt hij boos.

‘Jozef Laros, politie Deventer. Wij zijn op zoek naar Timo Kersman, woont die hier?’

‘Ja, wat moeten jullie van hem?’

‘Is hij thuis?’

‘Ja, heeft hij iets geflikt?’

‘Dat willen we hem vragen.’

Vloekend loopt de man de trap op.

‘We nemen hem mee naar het bureau,’ fluistert Jozef tegen Ellen. ‘Hier kan hij niet vrijuit praten.’

Ellen knikt. De man komt zonder jongen de trap af.

‘Hij sliep nog en hij voelt zich niet goed. Kunt u vanmiddag misschien terugkomen?’, vraagt hij.

‘Ik ben bang dat de politie zo niet werkt. Het is nogal urgent. Moet ik zelf naar boven lopen om hem uit bed te halen? Kater of geen kater, dat is voor ons niet zo relevant.’

Weer sjokt de man naar boven. Er volgt een onverstaanbare woordenwisseling. Dan komt de jongen naar beneden, gekleed in een vaal T-shirt en een versleten spijkerbroek. Hij ziet er bleek uit en heeft wallen onder zijn ogen. Hij knippert tegen het daglicht dat door de voordeur naar binnen valt. Jozef steekt zijn hand uit om zich voor te stellen, maar de jongen lijkt de hand niet te zien of negeert hem opzettelijk.

‘Ben jij Timo Kersman?’, vraagt Jozef.

De jongen knikt.

‘Wij willen jou een aantal vragen stellen en doen dat bij voorkeur bij ons op het bureau. Heb je er bezwaar tegen om mee te gaan?’

‘Waarover?’

‘Vanochtend vroeg is je vriend Rob Meier gevonden. Dood.’

Het gezicht van de jongen verstart. Het laatste restje kleur verdwijnt nu ook.

‘Hoezo dood?’, stamelt hij.

‘Waarschijnlijk doodgeslagen.’

‘Door wie?’

‘Dat zijn we aan het onderzoeken.’

De jongen staat stil en staart naar de grond.

‘Ik snap dat het een schok is. Toch wil ik je vragen om nu mee te gaan.’

Langzaam loopt de jongen naar de woonkamer en komt terug met zijn schoenen aan. Hij pakt een spijkerjas van de kapstok.

‘Wat is dit Timo?’, vraagt zijn vader angstig. ‘Heb jij hier iets mee te maken?’

‘Ik weet van niets. Eerlijk,’ antwoordt de jongen en loopt gedwee achter Jozef aan.



‘Wil je koffie, of wat eten? Je hebt vast nog niet ontbeten,’ vraagt Jozef aan de jongen, die nog geen woord heeft gezegd sinds hij zijn vader in verwarring heeft achtergelaten in de deuropening.

‘Doe maar koffie, met melk en suiker,’ mompelt hij, zonder op te kijken.

Ellen loopt naar het koffiezetapparaat in de hoek van Jozefs kamer en schenkt een mok vol. Ondertussen belt ze Brian met haar mobiel.

‘Hij is hier,’ fluistert ze. ‘Steek even je hoofd naar binnen en knik als hij het is.’

‘Oké,’ zegt Jozef. ‘Hoe ken je Rob Meier?’

‘Van de basisschool en de voetbalclub. Vanaf de pupillen spelen we al in hetzelfde team.’

‘Nog steeds?’

‘Rob is twee jaar geleden gestopt. Last van zijn knie.’

‘En verder?’

Voor het eerst kijkt de jongen Jozef aan. Zijn blik straalt meer vertrouwen uit.

‘Gewoon vrienden.’

‘Zagen jullie elkaar vaak?’

De jongen denkt na.

‘Elk weekend, naar Go Ahead en stappen.’

‘Ging Rob ook mee naar Go Ahead?’

‘Hij heeft een jaar geleden een stadionverbod gekregen. Onterecht. Daar baalde hij van.’

‘Waar bleef Rob tijdens de wedstrijd?’

‘Bij iemand thuis, of in de kroeg. Na de wedstrijd troffen we elkaar buiten het stadion.’

‘Op zoek naar supporters van de tegenstander.’

‘Niet altijd. Maar er wordt soms gevochten, ja. Ben ik daarom hier?’

Jozef negeert de vraag. De deur van de kamer gaat open. In de deuropening staat Brian. Met een kort knikje bevestigt hij dat Timo de jongen is die hij heeft gevolgd.

‘Heb je Rob gisteravond gezien of gesproken?’

Nu sluit de jongen de ogen. Een paar tellen later knikt hij.

‘We zijn naar de kroeg geweest en hebben een paar biertjes gedronken. Om twaalf uur ben ik naar huis gegaan. Dat kun je mijn ouders vragen. Die waren nog op toen ik thuis kwam.’

‘Dus, na twaalf uur heb je Rob niet meer gezien?’

De jongen schudt stellig zijn hoofd.

‘En daarvoor heb je niets anders dan een paar biertjes gedronken?’

Weer schudt de jongen zijn hoofd.

‘Bij welke kroeg?’

‘Verschillende. Eh, dat weet ik niet meer precies.’

‘Misschien niet allemaal. Maar één moet toch wel lukken?’

‘De Boemel.’

‘Kan iemand dat bevestigen?’

Vragend kijkt de jongen Jozef aan.

‘Heeft iemand jou daar gezien?’

‘Eh, dat weet ik niet.’

‘Was je alleen met Rob?’

Het hoofd van de jongen kleurt rood.

‘Ja,’ zegt hij zwak.

‘Mooi, dan zijn we voorlopig klaar.’

Op het gezicht van de jongen verschijnt een opgeluchte glimlach.

‘Ik moet je hier vasthouden tot we hebben geverifieerd of je alibi klopt. Tot die tijd ben je potentieel verdachte van de moord op je vriend Rob.’

De jongen verschiet van kleur. Wordt eerst rood en dan lijkbleek.

‘Wat, wat bedoel je? Ik heb er niets mee te maken.’

‘Dat blijkt inderdaad uit jouw verhaal. Wij zouden ons werk echter niet goed doen als we je zomaar zouden geloven.’

Jozef draait zich om en pakt de telefoon. Even later komt een geüniformeerde agent de kamer binnen.

‘Afvoeren,’ zegt hij streng.

Ellen kijkt hem verbaasd aan als de jongen de kamer heeft verlaten. Waarom kiest Jozef voor deze strategie? Hij had genoeg informatie om de jongen onder druk te zetten.

‘Ik wil zeker weten dat hij echt alles gaat vertellen,’ beantwoordt Jozef haar vragende blik. ‘Ik had hem makkelijk zo ver kunnen krijgen dat hij zou bekennen dat hij erbij was toen ze Marieke van Boxbergen de stuipen op het lijf joegen. En waarschijnlijk ook dat hij gisteravond een kruis in de fik heeft gestoken. Maar daar gaat het niet om. Hij is alleen een onschuldige meeloper. Ook klopt het natuurlijk dat hij rond middernacht thuis was. De vraag is echter waarom hij liegt.’

‘Bang dat hij straf krijgt voor betrokkenheid bij die geintjes op Lankbergen?’

‘Dan realiseert hij zich niet dat er ook sprake is van moord.’

‘Of dat hij bang is dat zijn ouders te weten komen wat hij heeft uitgespookt?’

‘Daar geloof ik niets van. Hij beschikt over cruciale informatie. Mijn doel is dat we erop kunnen vertrouwen dat hij niets dan de waarheid spreekt. Ik denk dat de kans daarop behoorlijk groot is, als hij een paar uur in de cel heeft gezeten.’

‘Zal ik zijn ouders bellen om hen op de hoogte te stellen en te verifiëren of hij inderdaad voor half één thuis was?’

‘Prima. Wil je ook Brian even roepen? En Piet bellen? Dat we om twaalf uur overleggen.’

‘Zal ik proberen om wat broodjes te regelen?’

‘Goed dat je het zegt. Ik krijg mijn vriend Thomas vast wel zo gek om Averroës open te gooien.’





30 Maandag 25 december 12.00 uur



Harry Beerenkamp zit op zijn verwoeste bank en tuurt naar het veel te kleine beeld van het tv’tje dat hij mocht lenen van zijn buurman Fons. Tevergeefs is hij langs alle zenders gezapt op zoek naar beelden van één of andere voetbalwedstrijd. Omdat er met de kerst alleen in Engeland wordt gevoetbald is hij blijven hangen bij de BBC. De inhoud van het programma gaat langs hem heen. In zijn hoofd ziet hij steeds weer de beelden van die ochtend. Elke keer probeert hij het gezicht van zijn belager voor de geest te halen, maar dat lukt niet. Een donkere man met een volle snor en baard en dik zwart haar. Ook had hij een ouderwetse bril op. Was het een Turk? Dat kan hij zich niet voorstellen, al kan hij niet aangeven waarom. Hij is waarschijnlijk de enige die de man heeft gezien. Als hij zijn gezicht niet voor de geest kan halen is de kans uitgesloten dat hij hem ooit zal vinden. Zelfs als hij de man overdag op straat tegen zou komen, herkende hij hem waarschijnlijk niet.

Plotseling moet hij denken aan Rob. Hoe zou het met hem zijn? Die man sloeg hem met één klap buiten westen. Dat was voor Harry voldoende reden om zich rap uit de voeten te maken. Jammer voor Rob. Aan de andere kant kan hij geen medelijden met hem hebben. Rob heeft het gewoon niet. Hij verschuilt zich als het erop aankomt. Wacht altijd af. Pas wanneer de situatie duidelijk is, mengt hij zich ook in de strijd. Dat doet hij niet onverdienstelijk, maar het gaat ook om de mentaliteit. Een jongen als Rob kan je zomaar in de steek laten als de grond onder de voeten hem te heet wordt. Hij zal Rob laten weten dat hij niet meer bij de club hoort.

Hij kijkt op de klok. Twaalf uur. Het kan nog uren duren voordat de eerste wedstrijd begint. Misschien staat er op teletekst of en hoe laat er vandaag wordt gespeeld in Engeland. Hij zapt weer terug naar Nederland 1 en drukt op het knopje van de teletekst. Als de letters verschijnen valt zijn blik meteen op de derde regel: Jongen doodgeslagen in Deventer . Hij schrikt en toetst 120 in.

In het centrum van Deventer is vannacht een tweeëntwintigjarige man overleden aan de gevolgen van een harde klap op zijn hoofd. De man werd vanochtend om zes uur gevonden achter de Bergkerk. De politie is gestart met een grootscheeps onderzoek. Er hebben zich nog geen getuigen gemeld.

Dat gaat over Rob. Hij heeft de klap van die man niet overleefd. Harry’s schrik gaat over in paniek. Snel staat hij op en slaakt een kreet vanwege de stekende pijn in zijn arm. Het is niet moeilijk om te bedenken wat er gaat gebeuren. De politie is met man en macht bezig met het onderzoek naar de moordenaar van Rob. Ze zullen iedereen in het centrum vragen of ze Rob die avond hebben gezien. Harry weet hoe die onderzoeken gaan. Eerder vroeg dan laat zullen ze horen dat Rob is gezien in gezelschap van Harry Beerenkamp. Als ze hem al niet spontaan kennen is één blik in het politiesysteem voldoende om hem met stip tot hoofdverdachte te bombarderen. Met zijn lange lijst aan geweldsdelicten, weliswaar allemaal zonder dodelijke afloop, ligt dat erg voor de hand. Hij moet hier weg. Anders zit hij de komende dagen zeker in de cel. Dan schrikt hij nog erger. Er zijn bij de politie genoeg rotzakken die hem graag voor de moord op Rob willen laten opdraaien. En hij heeft geen poot om op te staan. Wie zal hem geloven als hij vertelt dat hij slechts toeschouwer was? Alleen al gezien zijn reputatie is het zeer onwaarschijnlijk dat hij gevlucht zou zijn. Het zou logischer zijn geweest als hij zijn maat te hulp was geschoten.

En dat is in feite ook zo. Waarom is hij eigenlijk weggerend? Was hij bang voor de man die Rob te grazen nam? Of had hij geen zin om voor Rob de kolen uit het vuur te halen? Zag hij in die afstraffing zijn oordeel over Rob bevestigd? De gedachte dat de man die Rob heeft doodgeslagen dezelfde is als de man die hem een bezoek heeft gebracht, laat hem niet los. Toch kan hij zich dat moeilijk voorstellen. De man van vannacht was niet groot en vrij dun. De man van vanochtend was groot en een beetje gezet, zag er helemaal niet uit als een sportman. Maar zelfs dat is te faken, met wat extra lagen kleding en een kussentje op de buik.

Die gedachte opent perspectieven om de man te vinden. Dat die man midden in de nacht rondliep in het Bergkwartier, betekent dat hij daar ergens in de buurt woont. Harry realiseert zich dat wraak niet meer de enige reden is om zijn belager te vinden. Waarschijnlijk heeft die man Rob vermoord en is daarmee zijn enige doorslaggevende alibi. Hij moet die man vinden om straks niet zelf de cel in te draaien op beschuldiging van moord op Rob.

Hij realiseert zich ook dat hij geen tijd meer te verliezen heeft. De politie kan ieder moment bij hem voor de deur staan. De pijn aan zijn arm verbijtend loopt hij naar boven en propt wat kleren in een versleten weekendtas. Als hij de deur achter zich dichttrekt, maakt hij zich zo snel mogelijk uit de voeten. Niemand hoeft te zien dat hij vertrekt. Maar waarheen? En hoe? Van zijn gigantische Chevrolet is er maar één in Deventer. Maar heeft hij een alternatief? Lopen is geen optie. Toch maar met de auto, maar dan kan hij onmogelijk in Deventer blijven. Eerst zo snel mogelijk naar de snelweg, dan kiest hij daar wel of hij naar het westen of het oosten gaat. Als hij de Akzo passeert weet hij waar hij heen gaat: naar Amsterdam.





31 Maandag 25 december 12.30 uur



‘Thomas, dat was weer voortreffelijk,’ zegt Jozef.

Thomas Adriaan van Rijckevorssel, de uitbater van het Spaanse ontbijtcafé Averroës, staat breed grijnzend achter de bar.

‘Muy bien,’ zegt Ellen, die gesprekjes met Thomas vaak aangrijpt om haar kennis van het Spaans op peil te houden.

‘Quiereis más café?’

‘Sí, gracias,’ antwoordt Ellen namens Jozef en Brian. ‘Para mi con leche, por favor.’

‘Piet zou hier toch om half een zijn?’, vraagt Jozef.

‘Dat zei hij. Hij wilde eerst nog even naar Lankbergen.’

‘Lankbergen?’

Op dat moment zwaait de zware deur van het café open.

‘Ha Piet, zin in een broodje tortilla?’, vraagt Jozef.

‘Je weet dat ik normaal liever de boterhammetjes eet die moeder de vrouw me heeft meegegeven, maar die sliep vanochtend nog. Daarom maak ik graag gebruik van dit aanbod.’

‘Jij moest eerst even naar Lankbergen?’

‘Ja, de jongens wilden mij wat laten zien.’

‘En?’

‘Zij hebben goed werk gedaan. Met die kruisen waren ze snel klaar. De conclusie was dat ze waren gemaakt door iemand met op zijn minst een beetje verstand van materialen. Verder niets, geen sporen of zo. Toen hebben ze wat verder rondgesnuffeld. Verderop stuitten ze op iets merkwaardigs. Er was een soort gat uitgegraven, halve meter diep, en in dat gat vonden ze een zakdoek. De bodem van het gat was bedekt met een laag bladeren. Het leek alsof er iemand had gelegen.’

‘Hoezo gelegen?’

‘Gewoon gelegen. Bladeren waren platgedrukt en gebroken.’

‘Op zich is een gat met bladeren niet heel bijzonder in een bos.’

‘Nee, maar schone zakdoeken vind je niet overal.’

Jozef fronst zijn wenkbrauwen.

‘Misschien heeft iemand het landhuis in de gaten gehouden,’ zegt hij.

‘Of iemand heeft vanuit het bos zitten kijken naar het schouwspel van de brandende kruisen,’ zegt Piet. ‘Een buurman, die een paar honderd meter verderop woont, heeft rond tien uur twee auto’s gezien. De eerste was een grote Amerikaan, de tweede een zwarte van een onbekend merk. De zwarte auto reed op ruime afstand achter de Amerikaan.’

‘Hm, je bedoelt dat iemand het spektakel heeft geobserveerd en vervolgens de daders heeft gevolgd.’

‘Dat is inderdaad mijn idee,’ bevestigt Piet.

‘We zullen het vanmiddag vragen aan Timo Kersman.’

‘Dus,’ zegt Piet bedachtzaam. ‘Als ik het goed begrijp heeft een groep jongens het gemunt op Landgraaf of zijn vrouw en is één van die jongens vannacht doodgeslagen. Is er een verband?’

‘Dat is inderdaad de grote vraag. Hebben jullie vanochtend nog iets ontdekt in de omgeving van de Bergkerk?’

Piet schudt zijn hoofd.

‘Geen sporen en niemand die Rob Meier heeft gezien. Wel heeft Herzog zijn voorlopige analyse klaar. Er zijn geen sporen van ander geweld dan de slag op zijn hoofd en de hartstreek. Waar hij ook vrij stellig over was, is dat de jongen kort daarvoor geslachtsgemeenschap had gehad. Volgens hem diezelfde avond of nacht.’

‘Er is naast Timo dus in ieder geval nog een persoon die hem die avond ook heeft gezien. Verder nog wat?’

‘Nee, vanmiddag komt de stad weer een beetje tot leven. Dan moeten we toch iemand kunnen vinden die de jongen gisteravond heeft gezien.’

‘Dat lijkt mij ook,’ zegt Jozef. ‘Brian, hoe staat het met Landgraaf? Ben je al iets wijzer geworden?’

‘Informatie genoeg. Die man is natuurlijk veel in het nieuws geweest, heeft veel gesproken op congressen en heeft veel functies gehad. Google levert honderden hits.’

‘We zijn natuurlijk op zoek naar conflictueuze situaties.’

‘Die vind je niet op internet,’ zegt Brian stellig. ‘Als we conflicten zoeken moeten we mensen benaderen die met hem of bij hem in de buurt hebben gewerkt. Ik heb wel een redelijk volledig cv kunnen opstellen.’

Brian haalt een A4-tje tevoorschijn.

‘Landgraaf is in 1946 geboren in Bolsward. Hij studeerde economie in Groningen en Parijs. Daarna heeft hij bij twee banken gewerkt, eerst de Friesland Bank, toen de Rabobank.’

Brian kijkt op zijn papiertje.

‘In 1988 maakte hij de overstap naar de energiebranche als directeur van het Gemeentelijk Energiebedrijf Amsterdam. Twee jaar later werd hij directeur van het Energiebedrijf West Nederland, dat ontstond na de fusie van een aantal gemeentelijke bedrijven. Dat heeft hij gedaan tot ‘95. De vier jaar daarna vormt een gat in het cv. Ergens las ik dat hij een tijd heeft gestudeerd in San Francisco, aan de Stanford University. Maar een bevestiging heb ik daar niet van gevonden.’

‘Ook geen reden waarom hij is gestopt als directeur van het energiebedrijf?’

Brian schudt zijn hoofd.

‘In 1999 was hij opeens terug, en wel als CEO van het Energiebedrijf Noordwest Nederland, de ENWN. ’

Jozef schiet in de lach.

‘Eerst is hij directeur, later CEO. Dat heet vooruitgang.’

‘Bij de ENWN is hij meteen begonnen aan de voorbereiding van zijn Opus Magnum, de vorming van één groot nationaal energiebedrijf. Daar had hij zes jaar voor nodig. In 2005 was ZONNU een feit.’

‘En hij vijftig miljoen rijker.’

‘Die kreeg hij pas toen hij met vervroegd pensioen ging.’

Brian overhandigt Jozef en Ellen zijn overzicht.

‘Wel een indrukwekkend cv,’ zegt Ellen.

‘Vind je?’, vraagt Jozef.

‘Gestaag naar de top, dat heet een geslaagde carrière.’

‘Alleen heeft-ie nu last van brandende kruisen in zijn tuin.’

‘Dat kan jou ook overkomen. Bijvoorbeeld door een crimineel die door jouw toedoen tien jaar heeft gezeten.’

‘Daar heeft hij dan een goede reden voor.’

‘Tuurlijk, Jozef. Doet zo’n cv jou dan niets?’

‘Ik zou niet weten wat.’

‘Het gevoel dat je niet het uiterste uit je carrière hebt gehaald, bijvoorbeeld.’

Ellen moet lachen om Jozefs verbaasde gezicht.

‘Ik moet toegeven dat mijn cv erg kort is. Opleiding: middelbare school, werkgever: politie, functie: rechercheur, punt. En daar zal niet veel meer bij komen, ben ik bang.’

‘Is er een tijd geweest dat je de ambitie had om hogerop te komen?’

‘Dat is een gewetensvraag. Vast wel, toen ik jong en onbedorven was. De vraag is wanneer ik ben gaan inzien dat zulke ambities onecht zijn.’

‘Hoezo onecht? Voor veel mensen is de ambitie om hogerop te komen hun belangrijkste drijfveer om ’s ochtends naar hun werk te gaan.’

‘Denk je echt?’

‘Ja, dat geldt voor veel vrienden van mij. En dat is toch ook wat je leest in tijdschriften.’

‘Misschien heeft het met de leeftijd te maken. En jij dan? Wat wil jij bereiken? Jij hebt me wel eens verteld dat je tegen de zin van je ouders bent gestopt met je studie economie en bij de politie bent gegaan.’

‘Niet tegen de zin van mijn ouders. Zij hebben mijn keus altijd gerespecteerd.’

‘Oké, toch ben je ooit gestart met een studie waarmee je een zelfde cv had kunnen opbouwen als Guido Auke Landgraaf.’

Touché, stelt Ellen vast. Dat was inderdaad haar gedachte toen ze het A4-tje van Brian bekeek.

‘Ik moet toegeven dat de baan van mijn vader zeker heeft bijgedragen aan mijn keus om bedrijfseconomie te gaan studeren. Hij is een echte bedrijfsman en moet niets hebben van de ambtenarij.’

‘Hij heeft toch een hoge functie bij een oliemaatschappij?’

‘Bijna goed. Hij is manager bij DSM.’

‘Toch heb je die weg al afgesneden voordat je ermee was begonnen. Of zag je tijdens je studie dat het een doodlopende weg was?’

Over die vraag heeft Ellen al heel vaak nagedacht. Iedereen vond het onbegrijpelijk dat ze, ondanks haar goede resultaten, halverwege haar studie besloot om bij de politie te gaan. Een eenduidig antwoord heeft ze nooit kunnen geven.

‘Zo zwart-wit was het niet. Toch heb ik de keus gemaakt.’

‘En nu dan? Doe jij aan loopbaanplanning? Dat moet tegenwoordig toch? We moeten ons ontwikkelen, stilstand is achteruitgang, grow or go . Hoor je? Ik zou zo manager kunnen zijn.’

‘Niet zo vastomlijnd. Toen ik hier begon heb ik me voorgenomen om demotivatie door sleur en verveling altijd voor te zijn. Als dat alleen maar kan door carrière te maken, dan ga ik dat niet uit de weg. Maar voorlopig is dat nog niet aan de orde.’

‘Ik heb je aan het begin al gezegd dat mijn mentorschap een lonkend carrièreperspectief biedt. Iedereen die ik heb opgeleid is mij in rang voorbij gestreefd.’

‘En daar heb je geen moeite mee?’

‘Wek ik die indruk?’

Ellen schudt glimlachend haar hoofd. Ze is wel eens jaloers op de manier waarop Jozef werk, privé en hobby’s moeiteloos lijkt te combineren. Alsof alles vanzelfsprekend in elkaar past. Als er onder de oppervlakte al iets wringt, is dit niet het moment waarop Jozef zijn ziel zal blootleggen.

‘Dat alles naar aanleiding van het cv van Guido Landgraaf,’ zegt ze daarom. ‘Op basis waarvan wij kunnen zoeken naar een uit de hand gelopen conflict. Zeg ik het zo goed?’

Jozef en Brian knikken.

‘Brian, zou jij je de komende dagen bezig willen houden met Landgraaf?’

‘Prima, is het niet handig om gewoon bij hem zelf te beginnen?’

‘Dat is op zich logisch. Alleen hebben we dat al een keer geprobeerd. Om de een of andere reden ziet hij totaal geen noodzaak om zich coöperatief op te stellen. Hij zei alleen maar dat het in zijn werk onvermijdelijk was om mensen teleur te stellen. Meer wilde hij er niet over kwijt.’

‘Maar gisteren heeft hij toch meteen zelf de politie gebeld?’, vraagt Ellen.

‘Mijn indruk is dat hij onze inbreng nog steeds ziet als een noodzakelijk kwaad.’

Ellen twijfelt of ze haar gedachte uit moet spreken. Ze weet dat Jozef zich aan het begin van een onderzoek uitsluitend wil richten op het verzamelen van feiten en zijn blik niet wil laten vertroebelen door veronderstellingen.

‘Acht je hem in staat om het recht in eigen hand te nemen?’, vraagt ze desondanks.

‘Je bedoelt dat hij opdracht heeft gegeven om die jongens te volgen en er één af te maken?’

‘Zo klinkt het wel cru. Maar daar dacht ik inderdaad aan.’

Jozef zwijgt.

‘Ik weet dat zo’n hypothese niet strookt met jouw wijze van onderzoek,’ vervolgt Ellen daarom.

‘Dat klopt inderdaad. Maar ik weet ook hoe moeilijk het is om dat vol te houden. Desondanks wil ik dat we ons de komende dagen focussen op de feiten, en hypothesen in de kast laten liggen.’

Ellen realiseert zich dat Jozef de regie overneemt. Op dit moment voelt het als een opluchting.

‘Duidelijk, baas,’ zegt ze opgewekt.

‘Zullen we onze vriend Timo Kersman uit zijn lijden verlossen? Thomas, dank voor de gastvrije ontvangst.’

‘Muchas gracias por los bocadillos y el café,’ zegt Ellen.

‘De nada,’ antwoordt Thomas met een grijns.





32 Maandag 25 december 14.00 uur



De jongen is er slecht aan toe, constateert Ellen als de agent hem binnenbrengt. Hij is bleek en kijkt Jozef en Ellen aan met angst in zijn ogen.

‘Ga zitten,’ zegt Jozef streng. Hij toont geen compassie. ‘Vergeet wat er vanochtend is gezegd. We beginnen helemaal opnieuw. Jij gaat ons exact vertellen wat je gisteren hebt gedaan. Van het eerste moment dat je Rob hebt gezien tot het laatste. Is dat duidelijk?’

De jongen knikt zwak en kijkt naar het tafelblad.

‘Begin maar bij het begin. Wanneer zag je Rob gisteren voor het eerst en waar?’

‘We kwamen om een uur of vier bij elkaar om een actie voor te bereiden. Een aantal kruisen in de tuin zetten van het landgoed Lankbergen. Rob zei wat we moesten doen. Hij is erg handig.’

‘Waar was dat?’

Het gezicht van de jongen wordt rood.

‘Dat, eh, dat kan ik niet zeggen,’ stamelt hij, ogenschijnlijk verrast door de vraag van Jozef. Ellen realiseert zich dat hij niet kan weten dat hun betrokkenheid bij de brandende kruisen geen nieuws is. Jozef slaat hard met zijn vlakke hand op tafel. Ellen schrikt er van.

‘Dat was niet de afspraak,’ zegt hij.

‘Ik kan niet. Hij maakt me af.’

‘Wie maakt jou af?’

De jongen kijkt ontredderd. Het ziet er uit alsof hij elk moment kan gaan huilen.

‘Jullie moeten beloven dat je niet zegt dat ik het heb verteld.’

‘Wij beloven niets,’ zegt Jozef stellig. ‘Nu geen gejammer meer. Ik heb geen medelijden met stoere kerels die een arme vrouw bijna de dood in jagen door haar paard te laten schrikken met varkensmaskers op hun hoofd, en brandende kruisen in iemands tuin plaatsen. Mijn geduld is op.’

Het is duidelijk dat Jozefs woorden de laatste vastigheid onder de voeten van de jongen wegslaan. Hij zakt nog iets verder in elkaar en de spanning verdwijnt van zijn gelaat.

‘Harry Beerenkamp,’ mompelt hij.

‘Wie?’

‘Harry Beerenkamp, die regelt alles.’

‘Wat is alles?’

‘Van hem moesten we meehelpen om de nieuwe eigenaar van het landgoed te grazen te nemen.’

‘Zei hij ook waarom?’

‘Nee, we moesten gewoon meehelpen. Eerst die poort en de dooie varkens. Toen de spandoeken, daarna het paard en gisteren de kruisen.’

‘En dat deden jullie zonder iets te vragen.’

De jongen knikt. De kleur komt langzaam terug in zijn gezicht.

‘Kom nu maar met het hele verhaal,’ zegt Jozef.

Hakkelend, maar consistent, vertelt Timo Kersman wat er is gebeurd.

‘Dank,’ zegt Jozef als Timo heeft verteld dat hij Rob voor het laatst bij Harry Beerenkamp heeft gezien. ‘Dus, als ik het goed begrijp zijn jullie om twaalf uur naar huis gegaan en is Rob bij Harry achtergebleven. Klopt dat?’

‘Ja. Mijn ouders kunnen bevestigen dat ik voor half één thuis was.’

‘Waarom ging Rob niet met jullie mee?’

‘Eh, dat is een beetje moeilijk uit te leggen.’

‘Probeer het maar. Wij zijn best wat gewend.’

‘Eh, wij willen nog wel eens… Wij vechten regelmatig met supporters van tegenstanders.’

‘Tegenstanders van Go Ahead, neem ik aan.’

‘Ja, wij zijn echte fans. En Harry is de leider van onze groep. Rob heeft hem een paar keer teleurgesteld en dat moest nog worden rechtgezet.’

‘Rechtgezet?’

‘Harry wil alleen maar mensen op wie hij helemaal kan vertrouwen.’

‘En dat vertrouwen ging hij gisternacht herstellen?’

‘Meestal gaat het zo. Meer weet ik niet. Ik was er niet bij.’

‘Heb je dat zelf meegemaakt?’

‘Nee. Maar ik heb wel eens gehoord dat Harry iemand heeft uitgedaagd om met hem van de Wilhelminabrug af te springen, midden in de winter.’

Jozef kijkt Ellen aan.

‘Die vent is gek. Dat is levensgevaarlijk.’

‘Harry is niet normaal.’

‘Jij lijkt me geen domme jongen. Waarom doe je daaraan mee?’

‘Dat vraag ik me ook wel eens af. Het zijn mijn vrienden, hè. Zeker Rob. Die ken ik al vanaf de basisschool.’

Opeens barst de jongen in tranen uit. Zacht huilen gaat over in ongecontroleerd snikken. Ellen staat op om de doos met tissues te pakken.

‘Wil je koffie?’, vraagt Jozef als de jongen zijn emoties weer onder controle heeft.

De jongen knikt. Jozef loopt naar het koffiezetapparaat in de hoek van de kamer en schenkt een mok vol.

‘Eens kijken,’ zegt Jozef. ‘We hebben het adres van Harry Beerenkamp, we hebben de namen van de andere jongens. Ellen, zijn we nog wat vergeten?’

Jozef kijkt naar Timo Kersman, op wiens gezicht een pijnlijke uitdrukking verschijnt.

‘Kunnen we je helpen? Moeten we mee naar je huis? Kom je er uit met je ouders?’

‘Dat zal wel lukken. Ik ben alleen bang voor Harry. Als hij erachter komt wat ik heb verteld, ben ik dood. Serieus waar.’

‘Dat zal hij niet van ons horen. Wat mij betreft kun je naar huis. Zal iemand je brengen?’

‘Bedankt, ik loop wel.’

Jozef loopt met hem mee naar de uitgang.



Ellen gaat achter Jozefs computer zitten.

‘Kijk eens. Dit is Harry Beerenkamp,’ zegt ze opgewonden als Jozef terug is. ‘Zes veroordelingen, tien aanklachten. Allemaal geweldpleging.’

‘Dat verbaast me niets. Ik snap niets van jongens als Timo.’

‘Waarom laten ze zich zo manipuleren?’, verzucht Ellen.

‘Pure terreur. En types als Beerenkamp vinden altijd weer jongens die zich door hem laten terroriseren. Hoe oud is Beerenkamp eigenlijk?’

‘Achtendertig.’

‘Zie je, die heeft al heel wat jongens versleten. De meesten houden het voor gezien als ze een jaar of vijfentwintig zijn. Dan gaat Harry weer op zoek naar vers bloed.’

‘Wat betekent dit? Gaan we er heen?’

‘Dat zeker.’

‘Is hij verdachte? Is hij gevaarlijk?’

‘Beide. We arresteren hem op verdenking van doodslag. De aanwijzingen zijn sterk genoeg.’

De telefoon rinkelt. Jozef neemt op.

‘Laros.’

‘…’

‘Goed werk, Piet. Via een andere weg hadden we de naam ook gehoord. We pakken hem op,’ zegt Jozef en legt de telefoon neer.

‘Dat was Piet. Rob Meier is gisteren rond half drie met Harry Beerenkamp gesignaleerd in een shoarmatent op de Brink. Ik regel nu een arrestatieteam.’





33 Maandag 25 december 16.30 uur



De wijk waar Harry Beerenkamp woont staat op de nominatie gesloopt te worden. De huizen zijn klein en veelal slecht onderhouden. Stoeptegels liggen schots en scheef en maken de wijk moeilijk begaanbaar voor mensen die slecht ter been zijn. Bij het huis van Harry Beerenkamp bladdert de verf van de kozijnen en heeft een lekkende regenpijp een groen spoor op de muur veroorzaakt. De woonkamer is donker. Ook elders in het huis brandt geen licht. Jozef stuurt een aantal mannen door het gangetje achter het rijtje huizen. Met zijn neus tegen het raam van de woonkamer gedrukt probeert hij een teken van leven te ontdekken. Hij trekt zijn schouders op om aan te geven dat hij niemand ziet. Hij belt aan. Geen reactie. Weer belt hij aan. Weer geen reactie. Hij knielt voor de deur en roept door de geopende brievenklep: ‘Meneer Beerenkamp, politie. Wij weten dat u thuis bent. Wilt u de deur open doen!’ Het heeft geen effect. Hij wenkt een geüniformeerde en bewapende agent. Die rommelt met wat gereedschap aan het slot en binnen een paar tellen gaat de deur open. Vier agenten dringen de woning binnen en doorzoeken snel en systematisch alle kamers.

‘Hij is er niet,’ luidt de conclusie.

Ellen heeft de operatie gadegeslagen en ziet nu uit een ooghoek dat het gordijn van het buurhuis beweegt. Als ze haar hoofd omdraait, hangt het gordijn weer recht.

‘De buren,’ zegt ze tegen Jozef. Die gebaart twee agenten hem te volgen en belt aan bij het huis rechts. Er wordt meteen opengedaan door een man in trainingspak.

‘Politie,’ zegt Jozef. ‘Wij zijn op zoek naar Harry Beerenkamp. Weet u waar die is?’

De man schudt zijn hoofd.

‘Heeft u hem vandaag gezien?’

De man aarzelt.

‘Meenemen,’ zegt Jozef tegen de twee agenten. ‘Zet maar in de auto.’

Voordat de man iets kan zeggen, pakken de agenten de man bij de arm en zetten hem in de arrestatiewagen. Ellen volgt het schouwspel met stijgende verbazing. Het optreden van Jozef druist in tegen alle regels. Als de man een klacht indient tegen het optreden van de politie kan dat grote problemen opleveren. Ze kon begrijpen dat hij Timo Kersman onder druk zette door een vorm van intimidatie. In dit geval gaat het om een waarschijnlijk onwetende buurman, een buitenstaander, die niet meteen antwoord gaf op Jozefs vraag.

Ze volgt Jozef het huis in van Harry Beerenkamp. Op het eerste gezicht is er niets bijzonders te zien.

‘Wat heeft dit te betekenen?’, schreeuwt nu een vrouw van buiten. ‘Wat heeft mijn man hiermee te maken?’

Jozef loopt naar haar toe.

‘Laros. Politie Deventer. Wij zijn op zoek naar Harry Beerenkamp. Weet u waar hij is?’

‘Die is hem gesmeerd. Bang voor die gozer die hem vanochtend te grazen heeft genomen.’

‘Wie heeft hem te grazen genomen?’

‘Dat moet je mij niet vragen. Misschien weet Fons het. Ik heb alleen de rotzooi hier opgeruimd. Eén of andere idioot heeft een paar bommetjes laten afgaan. Ik heb me de tyfus gewerkt om de zaak weer een beetje toonbaar te maken.’

Nu ziet Ellen een groot gat in het midden van de nieuw ogende bank. Ook valt haar oog op twee stukjes zwarte kunststof bij de tafelpoot. ‘Mij moet je niet hebben. Mijn man was erbij, ik niet.’

Jozef loopt nu naar de arrestatieauto toe en opent het portier. Hij geeft de man een hand.

‘Laros.’

‘Fons, Fons Straver.’

‘Ik begrijp dat hier vanochtend het een en ander is gebeurd. Kunt u daar meer over vertellen?’

‘Zoiets heb ik nog nooit meegemaakt,’ begint de man. Als er sprake is van enige rancune naar Jozef laat hij daar niets van blijken. ‘Wij lagen nog te slapen. Ineens een gigantische knal en gerinkel van glas. Wij zaten rechtop in bed en dachten dat het huis instortte. Ik sprong uit bed en liep naar beneden. Toen volgden er nog twee knallen. In paniek kroop ik onder de keukentafel. Toen het stil bleef ben ik door de tuin naar het huis van Harry gelopen. Ik keek door het raam van zijn achterdeur en schrok me wild. Met zijn kop onder het bloed stond hij verdwaasd rond te kijken. Kent u Harry?’

Jozef schudt zijn hoofd.

‘Die is voor de duvel niet bang. Maar nu was iemand zijn huis binnengedrongen, had hem in zijn slaap vastgebonden aan zijn bed en hem met een mes bewerkt, eerst zijn arm, daarna zijn voorhoofd.’

‘Voorhoofd?’, vraagt Ellen verbaasd.

‘Geloof het of niet, maar het leek wel een kruis. God, ik hoor mezelf praten. Compleet gestoord. En hij snapte er niets van. O ja, hij had ook boeien om zijn polsen. Die heb ik doorgeknipt.’

‘Doorgeknipt?’, vraagt Jozef en trekt een wenkbrauw op. ‘Die boeien knip je niet zomaar door.’

‘Kwestie van goed gereedschap,’ zegt de man. ‘Maar goed, u kan zich voorstellen hoe ik daar stond te kijken. Nog nooit zo’n ravage gezien. Mijn vrouw is uren bezig geweest om de troep op te ruimen.’

Ellen moet haar best doen om niet te lachen. Het begint op een Monty Python sketch te lijken.

‘Harry stuurde me naar buiten en zei dat ik tegen iedereen moest zeggen dat hij met illegaal vuurwerk had zitten kloten.’

‘Iemand had hem dus vastgebonden?’

‘Ja, en met een pistool bedreigd.’

‘Wist Harry ook wie en waarom ?’

‘Volgens mij niet. Hij vermoedde dat het een Zwollenaar was die wraak wilde nemen.’

‘Van de FC, neem ik aan.’

‘Ja, Harry staat graag vooraan als er gevochten moet worden. Zeker als Olle op bezoek komt.’

‘Maar dat geloofde u niet.’

De man schudt zijn hoofd.

‘U had hem en het huis moeten zien. Dat was niet door de eerste de beste gedaan. Om Harry zo te pakken te nemen moet je niet alleen lef hebben, je moet ook een behoorlijk potje kunnen vechten. Met Harry moet je geen ruzie krijgen.’

‘U bent zijn buurman. Bent u niet bang voor hem?’

‘Harry is normaal gesproken een prima vent. Niets mis mee als buurman.’

Totdat je iets doet wat hem niet aanstaat, denkt Ellen. De paar woorden van de buurman schetsen het beeld van een agressieve psychopaat. Gewetenloos, machtsbelust en gewelddadig.

‘En dat kruis op zijn voorhoofd?’

‘Ik zag het toen ik de wonden een beetje had schoongemaakt. Ik geloof niet dat hij het leuk vond dat ik het zei. Maar hij reageerde er niet op.’

‘En u weet zeker dat het een kruis was?’

‘Het leek er wel heel veel op. Precies midden op zijn voorhoofd. Ik heb aangeboden om hem naar het ziekenhuis te brengen, maar daar wilde hij niets van weten. Om hem een beetje te kalmeren heb ik hem mijn tv’tje geleend. Harry wordt namelijk gek als hij geen voetbal kan kijken en loopt dan de hele tijd te ijsberen. Deze huizen zijn nogal gehorig, snapt u.’

Jozef knikt.

‘En nu is hij weg. Wist u dat?’

‘Weg? Nee, dat wist ik niet.’ De buurman kijkt om zich heen. ‘Ik zie trouwens zijn auto ook niet, een grote Chevrolet.’

Jozef kijkt vragend naar Ellen. Die schudt haar hoofd. Meer vragen kan zij ook niet bedenken.

‘Dan zijn we hier voorlopig klaar,’ zegt hij. Hij bedankt Fons Straver voor de medewerking en zegt tegen de leider van het arrestatieteam dat ze naar huis kunnen.

‘Heb je er bezwaar tegen om nog door te gaan?’, vraagt Jozef aan Ellen als ze in de auto zitten.

‘Nee, wat mij betreft gaan we wat eten en zetten we alles vanavond nog op een rijtje.’

‘Prima, zal ik Margot vragen of ze iets klaarmaakt? Misschien ook voor Norman. Die jongen zit de hele kerst al moederziel alleen thuis.’

‘Daar kan hij heel goed tegen. Maar hij zal het zeker op prijs stellen om mee te eten.’

‘Mooi, dan wil ik het liefst vanavond nog op bezoek bij Guido Landgraaf.’

‘Landgraaf?’

‘Dat kruis op het hoofd van Beerenkamp staat daar niet voor niets.’

‘Je bedoelt dat het iets te maken heeft met de kruisen in de tuin van Landgraaf?’

‘Ik geloof normaal al niet in toeval en in dit geval helemaal niet.’

‘Dus je denkt dat Landgraaf hier meer van weet?’

Jozef knikt.

‘En dan misschien ook van Rob Meier,’ vervolgt Ellen en schrikt van haar woorden. Dat is een regelrechte beschuldiging.

‘Dat is niet te hopen voor hem. Dan kan hij zijn landgoed inruilen voor een eerste klas cel.’

Ellen meent een verbeten grijns rond Jozefs mond te bespeuren.

‘Ik ga Piet vragen of hij nog iemand achter zijn kerstdiner vandaan kan halen om vanavond het huis van Beerenkamp op zijn kop te zetten. Kijken of dat wat oplevert.’





34 Maandag 25 december 19.30 uur



‘Dat smaakte geweldig, ’ zegt Norman. ‘Een meer dan volwaardig kerstdiner.’

‘Misschien is het een kleine genoegdoening voor de verstoorde kerst,’ zegt Jozef.

‘Voor zulke lekkere hapjes wil ik wel vaker een dag verlummelen. Ik ben benieuwd naar de samenstelling van de venkelmousse die zo perfect bij de stukjes gebakken vis paste.’

Ellen schiet in de lach.

‘Dat is vergeefse moeite. Jozef heeft mij nog nooit iets van zijn geheimen prijsgegeven.’

‘Maar dat is geen onwil. Ik weet gewoon niet meer wat ik er door heb gedaan.’

‘En die gefrituurde plakjes paddenstoel, wat was dat? Eekhoorntjesbrood?’, houdt Norman vol.

‘Ja, erg makkelijk te maken.’

‘Tot je het zelf probeert,’ zegt Ellen. ‘Dan blijkt opeens dat de temperatuur van de olie heel precies komt.’

‘Koffie?’, vraagt Jozef. Iedereen knikt.

‘Ben jij de komende dagen vrij?’, vraagt Margot aan Norman.

‘Dat was tot vanochtend wel het plan. Maar nu denk ik dat ik toch maar ga werken. Er ligt nog een rapport dat ik af kan maken.’

‘Wat voor werk doe je eigenlijk?’

‘Ik adviseer bedrijven of instanties hoe ze iets het beste kunnen organiseren.’

‘Kunnen ze dat niet zelf bedenken?’

‘Dat denk ik ook wel eens. Toch is er altijd wel een reden waarom het ze zelf niet lukt. De ene keer is dat de angst van een directeur om taken te delegeren, de andere keer stelt een teammanager allemaal regels op waar hij zich zelf niet aan houdt. Als buitenstaander kan ik dat makkelijker zeggen dan een medewerker. Waar ik ook vaak mee te maken heb is dat mensen het moeilijk vinden om duidelijke afspraken te maken. Jij doet dat en ik dit.’

‘Misschien vinden ze dat te confronterend.’

‘Of ze zien hun werk als één lange klussenlijst: van boven naar onderen af te werken. Ik adviseer nu een jaar of zeven en heb heel vaak gezien dat werk voor veel mensen in feite een soort black box is. Het ontbreekt ze simpelweg aan het besef dat het ook anders kan.’

‘En wanneer begin je voor jezelf?’

Jozef komt lachend binnen met de koffie.

‘Margot kan heel direct zijn,’ zegt hij.

‘Het is toch een terechte vraag? Ik ken veel adviseurs die blij zijn dat ze zich hebben bevrijd van het juk van een baas. En ze verdienen ook nog een keer beter.’

‘Net zoals veel van mijn collega’s speel ik ook wel eens met die gedachte.’

‘Voor het geld hoeft hij het niet te doen,’ zegt Ellen. ‘Hij verdient bijna twee keer zoveel als ik.’

‘Niet overdrijven,’ zegt Norman. ‘Bovendien heb ik ook bijna twee keer zoveel werkervaring als jij.’

‘Dat is zo. Ik had enige tijd nodig om te ontdekken waar mijn hart lag.’

‘Ik ben blij dat je daar voldoende tijd voor hebt genomen,’ zegt Jozef. ‘Anders had ik deze zaak nu alleen op moeten lossen. Wat dacht je ervan om een overzicht te maken van alles wat we weten en dan toch nog even bij Landgraaf op bezoek te gaan?’

‘Ik ben er klaar voor,’ zegt Ellen enthousiast.

‘Wat mij betreft blijft Norman er bij,’ zegt Jozef. ‘Wie weet kan hij ons een goed advies geven over de organisatie van onze werkzaamheden en onze samenwerking.’

‘Wie weet,’ zegt Ellen glimlachend. ‘Al moet ik er niet aan denken dat mijn liefdespartner tegelijkertijd mijn adviseur is. Dat is vragen om problemen.’

‘Dan adviseer je mij maar,’ zegt Jozef tegen Norman.

‘Mag ik zomaar horen waar jullie mee bezig zijn?’, vraagt Norman. ‘Ik vind het ook geen probleem om naar huis te gaan.’

Ellen kijkt naar Jozef. Norman verwoordt haar twijfels.

‘In principe heb je natuurlijk gelijk. Maar ook politiemensen hebben partners, voor wie ze niet alles geheim kunnen en willen houden.’



‘Je hebt hier zeker geen flipover,’ zegt Ellen.

‘Hoor eens, de overlap tussen privé en werk is niet onbegrensd. In mijn huis geen kantoorartikelen.’

‘Een leeg velletje papier en een pen dan?’

‘Ik haal wel wat,’ zegt Margot.

‘Het gaat volgens mij om het verband tussen de gebeurtenissen op Lankbergen, de moord op Rob Meier en Harry Beerenkamp,’ zegt Ellen en tekent een tabel met vier kolommen. In de bovenste vakjes zet ze de namen Guido Landgraaf, Marieke van Boxbergen, Rob Meier en Harry Beerenkamp.

‘Ik zou de namen in de vier hoeken van het vel zetten en dan met verbindingslijnen aangeven welke verbanden er zijn,’ zegt Norman. Ellen voelt meteen een vlaag van ergernis. Dat is precies waarom ze niet wil dat Norman zich ermee bemoeit. Misschien heeft hij wel gelijk. Heel belangrijk is het echter niet en het veroorzaakt onnodige spanning. Om niet in het bijzijn van Jozef een echtelijke discussie te voeren, draait ze het papier om en doet wat Norman heeft gezegd. Driftig schrijft ze alles op wat haar te binnen schiet. Jozef en Norman zeggen niets.

‘Zo, dat is wat ik kan bedenken,’ zegt ze na vijf minuten.

Jozef bestudeert het overzicht.

‘Zoals gewoonlijk is het perfect,’ zegt hij. ‘Vanaf het begin vraag ik me al af hoe de verhouding tussen Guido Landgraaf en Marieke van Boxbergen is.’

Ellen kan niet verhullen dat ze verbaasd is dat Jozef die vraag als eerste opwerpt.

‘Ik heb daar geen bijzonder gevoel bij. Hij is een directeur die graag zelf zijn zaken regelt, zelfs als het over zijn vrouw gaat,’ zegt ze. ‘Ik ben meer geïnteresseerd in Beerenkamp. Handelt hij in zijn eentje?’

‘Dat lijkt mij sterk,’ zegt Norman stellig en schudt zijn hoofd.

‘Wat voor reden kan Beerenkamp hebben om Landgraaf te saboteren?’, antwoordt Jozef. ‘Ik sluit me aan bij Norman. Ik kan me niet voorstellen dat hij op eigen houtje opereert.’

‘Dus jullie denken dat er iemand is die Beerenkamp helpt of opdrachten geeft?’

Norman knikt.



‘Ik mis een aantal personen: degene die Beerenkamp heeft gemolesteerd, degene die de jongens gisteravond heeft gevolgd vanaf het landgoed en degene die Rob Meier heeft doodgeslagen,’ zegt Ellen.

‘De eerste twee zijn waarschijnlijk dezelfde, en de laatste zou Beerenkamp zelf kunnen zijn,’ zegt Jozef. Norman knikt weer.

‘Daarmee blijft er in ieder geval één onbekende over,’ zegt Ellen, terwijl ze haar ergernis over de saamhorigheid tussen Jozef en Norman probeert te onderdrukken. ‘Bovendien lijkt het mij rijkelijk voorbarig en bovenal in strijd met de eerste Wet van Laros om deze conclusies te trekken.’

‘Wet van Laros?’, vraagt Norman.

‘Beperk je zo lang mogelijk tot de feiten, stel de conclusies en interpretaties zo lang mogelijk uit. Dit ter voorkoming van tunnelvisie.’

Norman lacht.

‘Een actuele wet.’

‘Meer universeel,’ zegt Jozef. ‘En ik moet Ellen gelijk geven. Eigenlijk weten we niets. En dan is het des te gevaarlijker om hypothesen op te stellen.’

De woorden van Jozef nemen Ellens ongemakkelijke gevoel over de constellatie niet weg. De volgende keer zal ze Norman ondanks zijn positieve intenties toch vragen naar huis te gaan.

‘Kortom, het is te vroeg om te speculeren over daders. Eerst moeten we meer informatie hebben,’ concludeert Jozef. ‘En als er één persoon is die ons die kan geven, is dat Landgraaf. Wat mij betreft gaan we er nu nog langs. Hopelijk is hij thuis.’



‘Goedenavond, met Jozef Laros.’

‘…’

‘Sorry dat we u op dit moment storen, maar wij zouden graag even met u spreken.’

‘…’

‘Ja, nu.’

‘…’

‘Wij zijn al vanaf zes uur vanochtend bezig en doen dit niet bepaald voor onze lol.’

‘…’

‘Hoe eerder hoe beter. Morgen kunnen we elk uur gebruiken.’

‘…’

‘U zit nog te eten? Wij kunnen best wat later komen. Ik verstoor niet graag een goede maaltijd.’

‘…’

‘Er is vast wel een kamer in uw huis waar we even ongestoord kunnen praten. Daar hoeven uw vrienden geen last van te hebben.’

‘…’

‘Niet langer dan een uur.’

‘…’

‘Ik denk dat u de ernst van de situatie onderschat. Eén van de jongens die gisteravond heeft meegeholpen om de kruisen in uw tuin te zetten, is een paar uur daarna vermoord. Doodgeslagen.’

‘…’

‘Daar willen we het graag wat uitgebreider met u over hebben. Zeggen dat u er niets mee te maken heeft, volstaat tot mijn spijt niet.’

‘…’

‘Ik ben slechts een eenvoudige politieman die zijn best doet om op eerste kerstdag zoveel mogelijk informatie te verzamelen.’

‘…’

‘Dan kunt u ons iets over negen verwachten.’

Jozef legt de hoorn neer.

‘Arrogante klootzak,’ zegt hij. ‘Wie wil er nog koffie? We hebben nog ruim een uur voordat meneer klaar is om ons te ontvangen.’





35 Maandag 25 december 21.00 uur



Het is een bewolkte nacht en de wegen die naar het landgoed Lankbergen leiden zijn verlaten en aardedonker. De koplampen van Jozefs oude Peugeot kleuren het voorbijschietende blikveld warm geel.

‘Norman leek het niet erg te vinden dat je de hele dag moest werken,’ zegt Jozef

‘Hij heeft de afgelopen weken hard gewerkt en was eigenlijk wel opgelucht dat hij vandaag helemaal niets hoefde.’

‘Des te beter.’

Het toegangshek naar het landgoed staat open. Geroutineerd stuurt Jozef over de bochtige toegangsweg.

‘Jouw antieke auto voelt zich hier echt thuis,’ zegt Ellen.

‘Ik betwijfel of hij wordt geaccepteerd door de rest van het gezelschap.’

Jozef parkeert zijn auto naast een Mercedes GL 500. Daarnaast staan een Landrover en een BMW X6.

‘Mooie speeltjes voor mensen met te veel geld,’ zegt Jozef.

‘Ik zou wel zo’n BMW willen hebben.’

‘Als jij die voor je huis parkeert is de hele Papenstraat afgesloten.’



Guido Landgraaf staat al te wachten op het bordes en loopt naar hen toe.

‘Sorry voor zonet,’ zegt hij. ‘Jullie doen ook maar je werk.’

‘Het is mooi dat we er nu zijn,’ zegt Jozef neutraal.

‘Zullen we in de keuken gaan zitten? Daar is het lekker warm en hebben we koffie, thee en eventueel iets anders bij de hand.’

Jozef en Ellen lopen achter Landgraaf aan.

‘Dus een jongen die hier gisteravond was, is vermoord. Heb ik dat goed begrepen?’, opent Landgraaf het gesprek.

‘Dat zei ik inderdaad over de telefoon, maar laten we bij het begin beginnen.’

‘Ga je gang.’

‘Ik wil eerst terug naar gisteravond. Kunt u nog eens beschrijven wat er precies gebeurde?’

‘Dat is makkelijk. Ik zat met mijn vrouw in de woonkamer, plotseling vloog er een steen door de ruit, wij schrokken ons wild natuurlijk, ik rende naar buiten en zag de brandende kruisen.’

‘En toen? Hebt u ons toen meteen gebeld?’

‘Nee, ik ben eerst een stuk het bos ingelopen. Ik meende dat ik in de verte een auto hoorde wegrijden. Toen ben ik naar binnen gegaan en heb jullie gebeld.’

‘Ik vraag het hierom. Wij hebben de indruk dat er behalve de jongens die de kruisen hebben geplaatst en aangestoken nog iemand aanwezig was.’

Ellen observeert het gezicht van Guido Landgraaf. Even meent ze een reflex te zien van zijn wenkbrauw.

‘Hoezo, nog iemand?’, vraagt hij.

‘Die indruk hadden wij. Misschien beschikt u over informatie die wij nog niet hebben.’

‘Ik geloof dat ik u niet helemaal begrijp.’

‘U heeft natuurlijk nagedacht over de gebeurtenissen rond uw woning. Tot op heden heeft u steeds gezegd er helemaal niets van te begrijpen. U heeft geen idee wie er achter al deze toestanden zou kunnen zitten.’

‘Dat klopt niet helemaal. Ik zou wel honderd mensen kunnen bedenken die een hekel aan mij hebben. Bijvoorbeeld iemand die vindt dat zijn energierekening te hoog is.’

‘Dat kan inderdaad. Heeft u er nog een beetje lol in, hier op het Sallandse platteland?’

‘Is dat een relevante vraag voor uw onderzoek?’

‘Elke vraag is relevant. Elk antwoord ook.’

‘Het antwoord is, ja. Het is een prachtige plek om te wonen. En ik ben vol vertrouwen dat het rumoer zal verstommen.’

‘Waar baseert u die verwachting op?’

‘Intuïtie.’

‘Dat is tegenwoordig toch het machtigste wapen van een directeur?’

‘Inderdaad. Rationeel denken is vaak niet voldoende. De wereld is te complex geworden. Toch moet iemand beslissingen nemen en de beslissingen van de één blijken beter uit te pakken dan die van een ander. Misschien is dat verschil wel intuïtie.’

‘En daar bent u mee gezegend?’

‘De paar echt grote beslissingen die ik in mijn leven heb genomen, bleken goed uit te pakken.’

‘Mooi om dat te kunnen zeggen, lijkt me. Ik heb zelf de nodige foute beslissingen genomen,’ zegt Jozef.

‘Kan ik jullie wat aanbieden? Koffie, thee, fris, een borrel?’, zegt Landgraaf.

‘Bedankt,’ zegt Jozef. ‘We willen niet meer tijd dan nodig van uw kerstavond afsnoepen. Om drie uur vannacht is een jongeman vermoord in het centrum van Deventer, Rob Meier.’

Landgraaf reageert niet op de naam.

‘De jongen had een arm in het gips,’ zegt Jozef.

‘Er gaat geen lampje branden. Hoe oud was hij?’

‘Begin twintig.’

‘Zonde.’

‘Heeft u zelf kinderen?’

Landgraaf schudt zijn hoofd.

‘Te lang nagedacht en getwijfeld, tot het te laat was. Daar heb ik wel eens spijt van. Marieke heeft er minder moeite mee.’

Er valt een stilte. Ellen weet dat Jozef en Margot graag kinderen hadden willen krijgen, maar dat het hun niet gegeven was.

‘Zegt de naam Harry Beerenkamp u iets?’, vraagt Jozef.

‘Ook daar heb ik nog nooit van gehoord.’

‘Beerenkamp was de leider van de groep die u heeft lastig gevallen.’

‘De naam zegt me echt niets.’

‘Die man is vanochtend door een onbekende van zijn bed gehaald en gemolesteerd. Ook heeft de onbekende grote schade aangericht in Beerenkamps woning.’

Guido Landgraaf kijkt Jozef ontspannen aan.

‘Dat kan gebeuren,’ zegt hij.

Jozef zwijgt. Er verschijnen rimpels op zijn voorhoofd.

‘Rob Meier had een digitale camera bij zich waarop foto’s stonden van de brandende kruisen.’

‘Camera?’

‘U begrijpt onze verbazing toen we de foto’s zagen.’

‘Wat wilt u weten?’, vraagt Landgraaf, onverwacht streng.

‘Of u een idee heeft wat Rob Meier met die foto’s wilde doen.’

‘Nee.’

‘Heeft u misschien eerder foto’s ontvangen? Bijvoorbeeld van de spandoeken.’

‘Dan had ik ze u zeker laten zien.’

De blik van Jozef verraadt scepsis. Hij zwijgt.

‘Mag ik concluderen dat u weet wie de afgelopen maanden verantwoordelijk was voor de incidenten op het landgoed?’, vraagt Landgraaf.

‘We hebben de namen van een aantal personen die erbij betrokken waren. Helaas hebben we nog niet voldoende informatie om het beeld compleet te maken. Ik concludeer dat u ons niet verder kan helpen.’

‘Ik ken geen Beerenkamp, ik ken geen Rob Meier, ik heb het huis de afgelopen vierentwintig uur niet verlaten en ik ben er altijd van overtuigd geweest dat het vanzelf op zal houden. Het spijt me oprecht voor die Rob Meier dat het op deze vreselijke manier moest eindigen.’

‘Dat is een duidelijk statement. Dan laten we het hierbij. Kunnen we toch nog een beetje kerst vieren.’

‘Prima, als u nog meer wilt weten, kunt u altijd bellen.’

‘Dat zullen wij zeker doen.’



‘Wat denk jij?’, vraagt Jozef als ze het landgoed achter zich laten.

‘Die man heeft zoveel lagen. Ik weet niet waar de kern zit.’

‘Dat lijken wijze woorden.’

‘Wat vindt hij echt? Hij heeft een wolk om zich heen hangen van redenen om iets te vinden en te beweren. Mijn eerste gedachte is natuurlijk dat hij niet de waarheid spreekt. Maar daar kan hij best een reden voor hebben die voor ons niet relevant is. Mensen in zo’n belangrijke positie hebben met zoveel belangen rekening te houden dat wat er uiteindelijk uit hun mond komt, los staat van de onderliggende feiten.’

‘Dat is tamelijk positief gezien. Ik zit meer op de lijn dat alles ondergeschikt is aan het eigenbelang.’

‘Maar concreet. Denk jij dat hij iets te maken heeft met de moord op Rob Meier?’, vraagt Ellen. ‘Het meest opmerkelijke vond ik trouwens zijn overtuiging dat hij niet meer lastig gevallen zal worden. Waar baseert hij dat op? Op zijn intuïtie?’

‘Dat heb je scherp gezien,’ zegt Jozef verrast. ‘Het versterkt mijn gevoel dat hij meer weet dan hij doet voorkomen. Daar wil ik wel een fles wijn op inzetten.’

‘Ik deel je gevoel. Bij een hogere inzet dan één fles wijn weet ik echter nog niet wat ik zou doen.’

‘We zullen zien. Ben je morgen ook van de partij?’

‘Uiteraard. Op de normale tijd?’

‘Om acht uur bij Averroës. Thomas bood het vanmiddag aan.’





36 Dinsdag 26 december 7.30 uur



‘Ik ga douchen. Ga je mee naar Averroës?’, vraagt Ellen terwijl ze haar vingers door Normans borsthaar laat gaan.

‘Een goed ontbijt is nooit weg. Bovendien ben ik benieuwd wat jullie volgende stappen zullen zijn.’

Ellen slikt een keer.

‘Daar wilde ik het over hebben. Ik vind het prima als je meegaat om samen te ontbijten. Maar daar blijft het wat mij betreft bij.’

‘Is dat naar aanleiding van gisteravond?’

‘Eh, eigenlijk wel. Volgens mij is het verstandig om werk en relatie iets duidelijker te scheiden.’

‘Vond je het gisteren niet gezellig dan? En ik ben toch niet mee geweest naar Landgraaf?’

De vraag van Norman brengt Ellen aan het twijfelen. Maakt ze een probleem van iets wat geen probleem is?

‘Dat is wel zo. Toch had ik op een gegeven moment moeite met jouw inbreng. Maar dat kan ook aan mijzelf liggen.’

‘Zei ik iets verkeerds?’

Ellen schudt haar hoofd en denkt na.

‘Ik weet het ook niet precies. Het heeft in ieder geval iets te maken met de manier waarop ik met Jozef samenwerk. Zoals je zelf hebt kunnen zien, hebben wij regelmatig verschil van inzicht. Over het algemeen werkt dat goed. Daardoor houden we elkaar scherp.’

‘Was ik te veel op de hand van Jozef?’

‘Zo direct zou ik het zelf niet zeggen,’ zegt Ellen glimlachend. ‘Maar daar komt het wel op neer. Door jouw aanwezigheid voelde ik me minder vrij om Jozef van repliek te dienen.’

‘Dat zou toch niet zo hoeven te zijn. Jullie zijn de vakmensen, ik een leek.’

‘Ik zei al, waarschijnlijk zit het vooral in mezelf.’

‘Maar mag ik wel mee om te ontbijten?’

‘Uiteraard,’ zegt Ellen en kust Norman.



Gearmd lopen ze door de Noordenbergstraat naar het ontbijtcafé van Thomas Adriaan van Rijckevorssel. Hun gelijk opgaande voetstappen weerklinken tegen de veelkleurige gevels van de historische panden. Vergeleken met de afgelopen weken is het niet koud. Volgens het KNMI wordt het een sombere tweede kerstdag. Laag hangende wolken en mist houden de zon ver weg. Op de brede deur van Averroës hangt een kerstkrans met in het midden een enkel lichtje.

‘Goedemorgen,’ klinkt de enthousiaste begroeting door de besnorde man achter de bar.

‘Wat een service,’ zegt Ellen. ‘Doe je dat speciaal voor ons?’

‘Ja en nee. Ik ben dit café juist begonnen om ook op tijdstippen als nu iets te bieden. Vorig jaar was ik op eerste en tweede kerstdag ook open. Helaas was ik beide ochtenden de enige bezoeker, maar dat mocht de pret niet drukken. Het gaat om het idee.’

‘Mooie instelling,’ zegt Norman.

Op dat moment komt Brian binnen.

‘Brian, wat een verrassing,’ zegt Ellen.

‘Ja, ik belde Jozef gisteravond en hij zei dat we vandaag hier gingen beginnen.’

‘Dus jij offert je kerst ook op?’, vraagt Thomas van achter de bar. ‘Petje af hoor. Wat een plichtsbetrachting.’

‘Het is inderdaad een beetje een vreemd gevoel. De kerstdagen vormen voor mij altijd de echte afsluiting van het jaar.’

‘Gezellig met z’n allen rond de kerstboom?’, vraagt Thomas.

‘Nee, helemaal alleen. Daarom zie ik er altijd een beetje tegenop, maar vind het elk jaar weer geweldig. Gewoon helemaal niets doen.’

‘Doe je dan helemaal niets?’, vraagt Ellen. ‘Je leest toch wel?’

‘Niet echt. Mijn programma bestaat uit een vast muziekprogramma. Al jaren draai ik dezelfde acht cd’s achter elkaar. Byrd, Bach, Händel, Gesualdo, Pergolesi, Rossini, Cherubini, Górecki en als laatste de Vier letzte Lieder van Strauss. Inmiddels is het zelfs zo dat ik bij elke cd weet wat ik ga eten en drinken. Twee gekookte eitjes, beschuit en thee bij Byrd. Koffie met drie roomsoesjes bij Bach. Twee luxe bonbons en nougat bij Händel, een tosti met serranoham en echte cheddar bij Gesualdo en zo verder.’

‘Bijzonder,’ zegt Ellen.

‘Dit zou het zevende jaar worden.’

’Ik begin me bijna bezwaard te voelen dat je hier zit.’

‘Het is mijn eigen keus. Bovendien werkt het alleen bij innerlijke rust. De wetenschap dat collega’s druk aan het werk zijn, zou me na de vierde cd in gewetensnood brengen.’

‘Jongelui, mooi dat jullie er zijn.’

Het is Jozef in de deuropening van het café.

‘Hè, hè. Daar is de baas,’ zegt Thomas. ‘Jonge, jonge, wat een voorbeeld.’

‘Uiteraard heb ik een goede reden om wat later te zijn. Ik heb vergeefs geprobeerd om Piet hierheen te lokken. Hij was echter onvermurwbaar. Om twee uur komt hij naar het bureau. Het belangrijkste werk van zijn mannen is de zoektocht naar getuigen. Dat heeft voor twaalf uur geen zin. Het onderzoek van de plaats delict heeft niets opgeleverd.’

‘Zal ik voor jullie eens een echte ontbijttafel maken?’, vraagt Thomas.

‘Dat lijkt me geweldig,’ zegt Jozef. ‘Ha, Norman, leuk dat je er ook bent. Wanneer solliciteer je bij ons? Slimme mensen kunnen we altijd gebruiken.’

‘Wie weet, als ik het zat ben om al die bedrijven te adviseren hoe ze zakelijker en efficiënter kunnen werken.’

‘Als je het zo zegt, zou ik geen dag wachten om de overstap te maken. Maar misschien vind jij wel heel leuk wat je doet.’

Norman lacht.

‘Best wel.’

‘Oké, laten we ter zake komen. Wat staat ons te doen vandaag?’

Jozef kijkt naar Ellen. Ze neemt meteen het woord.

‘Er lopen de volgende acties. Getuigenonderzoek ruime omgeving Bergkerk inclusief de dames van de Bokkingshang en de horeca aan de Brink, onderzoek huis Harry Beerenkamp en ook daar getuigenonderzoek bij omwonenden, onderzoek antecedenten Guido Landgraaf. Ben je daar al iets mee opgeschoten, Brian?’

‘Vanaf 1999 is er informatie genoeg. Toen kreeg hij namelijk een min of meer publieke functie als CEO van de eerste Nederlandse energiereus, de ENWM. Na de vorming van ZONNU in 2005 wordt de stroom aan informatie alleen maar breder. Daarvóór is de spoeling dunner. De periode 1995 tot 1999 is een zwart gat. Internet geeft daar geen uitsluitsel over. Meerdere bronnen geven aan dat hij enige tijd in San Francisco heeft gezeten. Aan Stanford zou hij een masterstudie op het gebied van energiemanagement hebben gevolgd. Dat kan echter geen vier jaar hebben geduurd.’

‘Dat kan hij zelf het beste vertellen. En daarvoor? Toen was hij toch ook directeur?’

‘Maar niet interessant voor de media, denk ik. Ik heb niets van voor 1995 gevonden.’

‘Moeten we nog even doorgaan met zoeken? Of heeft dat geen zin?’

‘Volgens mij moeten we hem zelf vragen om namen te noemen van mensen die vroeger met hem hebben samengewerkt. Via die mensen moeten we verder kunnen komen.’

‘Oké, dan moeten we weer naar Landgraaf,’ concludeert Ellen.

‘Verder hebben we nog Marieke van Boxbergen,’ zegt Brian. ‘Het ligt voor de hand om onze aandacht te richten op Guido Landgraaf, maar wie zegt ons dat niet zijn vrouw het eigenlijke doelwit is?’

‘Dat zou kunnen,’ zegt Jozef. ‘Maar op die spandoeken stond iets van Landgraaf, rot op. Neemt niet weg dat we zijn vrouw inderdaad niet moeten vergeten.’

‘Oké, dat nemen we ook mee. Verder hebben we natuurlijk Beerenkamp en de andere vrienden van Rob Meier. Iemand moet ons kunnen vertellen waar we Beerenkamp kunnen vinden. Sowieso moet er een opsporingsbericht uit, lijkt mij.’

Jozef knikt instemmend.

‘Verder nog iets?’, vraagt Ellen.

Jozef schudt zijn hoofd.

‘Oké, wie doet wat?’

‘Wat mij betreft richt Brian zich nog even op Landgraaf en zijn vrouw, met behulp van het onvolprezen internet. Ik ga nu niet naar hem toe om namen te vragen. Bovendien wil ik vandaag niemand gaan bellen. Dat kost onevenredig veel moeite.’

‘Dat is prima,’ zegt Brian.

‘Jij haalt die vrienden van Rob Meier hierheen,’ zegt Jozef tegen Ellen. ‘Tussendoor probeer je zoveel mogelijk dingen te vinden over Beerenkamp. Ik ben deels hier en deels bij Piet. Vooralsnog zie ik het getuigenonderzoek als belangrijkste informatiebron. Dat lijkt me een goede werkverdeling.’

Ellen knikt, al is ze het niet met Jozef eens. Op zijn best vinden ze iemand die kan bevestigen dat Rob Meier is doodgeslagen door Harry Beerenkamp. En wat dan? Dan moeten ze Harry Beerenkamp zien te vinden. En daar gaat zij mee bezig. Opeens heeft ze haast om naar het bureau te gaan.

‘Thomas, wij gaan aan het werk,’ zegt Jozef. ‘Je hebt ons de best denkbare start van deze werkdag gegeven.’

‘Blij dat ik op mijn manier een bijdrage kan leveren.’

‘Zullen we in principe om vier uur bij elkaar komen?’

Iedereen knikt. Ook Norman.



‘Wat ga jij doen?’, vraagt Ellen aan Norman als ze buiten staan.

‘Kerst volgens de traditie van Brian lijkt me wel wat.’

‘Met klassieke muziek? Dan moet je wat cd’s van hem lenen.’

‘Ik zal het eerst proberen met mijn eigen muziek.’

‘Ik voel me wel een beetje schuldig dat ik je de hele kerst alleen laat.’

‘Dan had ik het maar niet met een rechercheur moeten aanleggen.’

‘Onregelmatige werktijden stond er in de kleine lettertjes. Nu ga ik snel naar kantoor.’

Ze geeft hem een zoen.





Tweede bedrijf





37 Dinsdag 26 december 16.30 uur



‘Nog behoefte aan verse koffie?’, vraagt Jozef.

‘Heb je niet wat speed?’, vraagt Ellen.

‘Speed? Is het zo erg?’

‘Ik ben helemaal geïnspireerd door de vriendjes van Rob Meier. Als ze een beetje moe zijn, krijgen ze van Harry Beerenkamp wat speed of ander spul en kunnen er weer tegenaan.’

‘Precies wat ik dacht. Beerenkamp is eigenlijk een ordinaire dealer.’

‘Hij heeft die jongens stuk voor stuk in de tang. Het zijn allemaal vrienden en ze zijn allemaal als de dood om buiten de groep te vallen als ze niet doen wat Beerenkamp wil.’

‘Onbegrijpelijk,’ verzucht Jozef. ‘Maar ik zal kijken of de drugscollega’s nog wat hebben liggen.’

‘Voor mij is koffie voldoende,’ zegt Brian.

Jozef loopt met de lege koffiekan de gang op om water te halen. Dan rinkelt Jozefs telefoon. Ellen neemt hem op.

‘Met Landgraaf, ik begreep dat Laros op kantoor is.’

Ellen schrikt van de donkere toon.

‘Ik zal hem geven,’ zegt ze en loopt naar de gang.

‘Jozef, het is voor jou, Landgraaf. Het klonk urgent.’

Jozef pakt de hoorn op.

‘Met Laros.’

Ellen kijkt gespannen naar de reactie van Jozef. Die lijkt van zijn stuk te zijn gebracht door de woorden van Landgraaf.

‘Ik begrijp het,’ zegt hij een paar keer.

‘We komen er aan,’ besluit hij en legt de hoorn op de haak.

Ellen schrikt als Jozef niet meteen vertelt wat er aan de hand is, maar zwijgend naar buiten kijkt. Ook Brian heeft nu in de gaten dat er iets aan de hand is en in de kamer valt een beklemmende stilte.

‘Landgraaf heeft het lichaam van zijn vrouw gevonden. Volgens hem is ze met messteken om het leven gebracht.’

‘Shit,’ flapt Ellen eruit. Haar maag trekt samen.

Jozef zucht.

‘Dit gaat grote problemen geven.’

Ellen snapt meteen wat hij bedoelt. Ze zijn al lange tijd op de hoogte van de voorvallen op het landgoed Lankbergen. De vraag zal gesteld worden of de politie de ernst van de situatie wel heeft onderkend. Het antwoord daarop kan niet anders dan nee zijn. Niet voor niets heeft Jozef die zaak in eerste instantie geheel op haar bordje gelegd. Dat Landgraaf zelf uiterst laks is geweest met het informeren en inschakelen van de politie doet daar niets aan af.

‘Loop even bij Piet langs. Waarschijnlijk is hij er nog. Laat hem alles in gang zetten en zelf snel daar heen gaan. Dan bel ik Gerard Maas. Die zit vast ergens chique te dineren en zal niet blij zijn. Haal daarna even je auto, dan rijden we er samen heen.’



Jozef staat te wachten bij de receptie.

‘Zet je auto maar weg,’ zegt hij. ‘We rijden met Gerard mee. Hij wilde zelf mee.’

‘Vanwege Landgraaf?’

‘Niet onwaarschijnlijk. Maar ook vanwege de risico’s. Voor hem kan deze zaak de spreekwoordelijke bananenschil worden die zijn ambities in één klap de grond in boort.’

‘Heeft hij die dan nog?’

‘Daar laat hij zich niet over uit. Hij is zeven- of achtenvijftig. In principe ligt er nog een mooie stap in het verschiet.’

‘In ieder geval wil hij hier...’

Ze slikt haar laatste woorden in omdat Gerard Maas binnenkomt. Hij geeft haar en Jozef een hand.

‘Vervelende zaak,’ zegt hij. ‘En dat met de kerst. Zijn onze mensen er al?’

‘Piet is net weg,’ antwoordt Jozef.

‘Praat me even bij,’ zegt Gerard, als hij zijn Mercedes in gang heeft gezet. Jozef kijkt naar Ellen.

‘Voor ons begon het begin december. Jij had gehoord dat er op het landgoed Lankbergen wat loos was. Onbekenden hadden het toegangshek gemolesteerd, dode varkens op de oprit gelegd en spandoeken opgehangen. Niet Landgraaf, maar zijn vrouw Marieke van Boxbergen heeft de politie daarvan op de hoogte gesteld. Een week later is zij op haar paard aangevallen door mannen in overalls en een varkensmasker op. We hadden aanwijzingen dat de daders Go Ahead-supporters waren. Brian is daarop wezen kijken bij Go Ahead-Haarlem.’

‘Dat was een beroerde wedstrijd. Ik zat op de VIP-tribune.’

‘Ik zal het hem zeggen. Tot zijn grote verrassing zag hij iemand met een varkensmasker op de tribune. Gisteren ontdekten we dat die jongen een vriend was van de vermoorde Rob Meier.’

‘Dat is deel een,’ onderbreekt Jozef Ellen. ‘Dat alles was het werk van Ellen. Zij realiseerde zich echter dat de verwijzing naar onze plaatselijke FC gevoelig lag. Vandaar dat ze mij zaterdag belde. Ik heb daarop besloten om de zaak over de kerst te tillen. Om het jaar af te sluiten nodigde ik Ellen en haar vriend op kerstavond bij mij uit. Net toen we het eten op hadden begon deel twee.’

Jozef kijkt weer naar Ellen.

‘Om tien uur belde Guido Landgraaf. Hij wilde dat we meteen kwamen. Wat we aantroffen leek op een scène uit een surrealistische horrorfilm. Rond het huis waren grote kruisen opgericht die brandden of hadden gebrand. De stank was niet te harden. Ook waren ruiten van de woonkamer ingegooid. Gisterochtend zijn er mensen heen gegaan om de plek te onderzoeken.’

Ellen haalt diep adem.

‘Gisterochtend om zes uur werden we opgeschrikt door de moord op de jongen, Rob Meier. Hij was een paar uur daarvoor doodgeslagen door een geoefende vechter. Het opzienbarende was dat de jongen een fototoestel bij zich had waarop foto’s stonden van de brandende kruisen op Lankbergen.’

‘Verband?’, vraagt Gerard kort.

‘Onbekend. De jongen is die nacht om twee uur gesignaleerd met ene Harry Beerenkamp bij een shoarmatent op de Brink. Beerenkamp is een bekende en heeft een lange lijst geweldsdelicten. De jongen met het varkensmasker bevestigde dat Rob Meier die nacht bij Harry Beerenkamp was.’

‘En waar is Beerenkamp nu?’

‘Spoorloos verdwenen. Nadat hij vanochtend in zijn eigen huis was gemolesteerd.’

‘Wraak van Landgraaf?’

‘Dat is een hypothese. We hebben het Landgraaf zelf gevraagd, maar die is moeilijk te peilen. Hij wist in ieder geval meer dan hij ons vertelde. Hij staat morgen op het programma.’

‘En zijn vrouw? Wat weten we van haar?’

‘Niet veel. Zij komt uit deze omgeving en waarschijnlijk heeft zij Landgraaf zover gekregen om Lankbergen te kopen. Ze waren al lang samen.’



Ellen herkent de auto van Piet van Gestel en die van Walter Herzog. Die zijn er dus meteen heengereden. Piet staat op het bordes op hen te wachten.

‘Messteken,’ zegt hij. ‘Veel bloed.’

‘En Landgraaf?’

‘Rustig. En beheerst. Geen emoties.’

Op dat moment komt Guido Landgraaf zelf naar buiten. Zijn gezicht toont inderdaad weinig emoties. Gerard Maas geeft hem een hand en stelt zich voor. Nog geen condoleance. Er is nog niets vastgesteld.

‘Ze ligt in de woonkamer,’ zegt Landgraaf en gaat de politiemensen voor. Ellen haalt diep adem en bereidt zich mentaal voor op de aanblik van de dode vrouw.

Het is nog erger. Het lichaam van de vrouw ligt vreemd gebogen op de grote leren bank. Haar witte blouse hangt in flarden om haar romp. Overal rode vlekken en gaten. Haar ogen zijn gesloten. Dat heeft Landgraaf gedaan, stelt Ellen nuchter vast.

‘Gaat het?’, vraagt Gerard Maas aan Landgraaf die roerloos naar het gehavende lichaam van zijn vrouw staat te kijken. Hij reageert niet. ‘Kom, dan gaan we ergens anders heen,’ zegt Gerard Maas dwingend. Landgraaf draait zich om en loopt naar de keuken, waar Jozef en Ellen al een paar keer hebben gezeten.

‘Excuses, wilt u misschien iets drinken? Koffie, of zo?’, vraagt hij.

Gerard Maas schudt zijn hoofd.

‘Heeft u haar ontdekt?’, vraagt hij.

‘Ja, toen ik thuis kwam. Een half uur geleden. Ik heb meteen Laros gebeld.’

‘U was niet thuis dus?’

‘Ik had een afspraak in Nunspeet. Maar die ging niet door.’

Niemand zegt iets. Is dit al het moment om door te vragen op deze vreemde mededeling? Wat heeft dit te betekenen? De gedachte aan een onverifieerbaar alibi dringt zich op.

‘Een afspraak in Nunspeet? Op tweede kerstdag?’

Guido Landgraaf zucht.

‘Met een journalist. Om drie uur in café De Vier Windstreken.’

‘En dat was zeker dicht?’

Guido Landgraaf zucht weer en knikt.

‘Dat had ik ook zelf kunnen bedenken natuurlijk.’

‘En met wie had u de afspraak?’

‘Met iemand die mijn biografie wil schrijven.’

Weer zwijgt iedereen.

‘En wie is dat?’

‘Ik heb geen naam.’

‘Geen naam?’

‘Nee, toen de man belde om een afspraak te maken verstond ik zijn naam niet en ik nam niet de moeite om er naar te vragen. Die hoor ik wel als we elkaar zien, dacht ik.’

‘U bent dus voor niets naar een afspraak met iemand die u niet kent gereden?’, vat Gerard de woorden van Landgraaf samen. Die knikt. ‘U begrijpt dat ik daar later graag meer over wil horen. Maar misschien is dit niet het goede moment.’

Landgraaf knikt instemmend.

‘Gaat u ergens heen?’, vraagt Gerard Maas.

‘Ik blijf hier,’ antwoordt Landgraaf.

‘Kunnen wij iets voor u betekenen?’

Landgraaf schudt zijn hoofd.

‘Ik ga nu naar mijn studeerkamer. Eerst de familie van Marieke bellen.’

Voor het eerst stokt de stem van Landgraaf en Ellen meent een traan te zien in zijn ogen.





38 Woensdag 27 december 8.30 uur



Ellen komt met een rood hoofd de kamer van Jozef binnen. De kamer is vol. Naast de bekende gezichten ziet Ellen twee mensen die ze niet kent. Ze stelt zich voor. Het zijn Joop en Geert, collega’s uit Zwolle die als ondersteuning zijn toegevoegd aan Jozefs team.

‘Heeft iedereen die koffie wil koffie?’, vraagt Jozef. Niemand reageert.

‘Oké, laten we beginnen bij de feiten. Wie begint? Herzog of Piet?’

De arts steekt zijn hand op.

‘Ik heb nog meer te doen vandaag,’ bromt hij zoals gewoonlijk. ‘De messteken waarvan wij allen de uiterlijke gevolgen hebben gezien, zijn de enige doodsoorzaak. De dader heeft er nogal een bende van gemaakt. De messteken zijn lukraak in het bovenlichaam van de vrouw geplaatst. Waarschijnlijk heeft de vrouw zich hevig verzet. Op haar armen zijn blauwe plekken te zien. De dader probeerde haar met één hand in bedwang te houden en duwde met zijn andere hand het mes in haar borstkas. Hij is daar volgens mij mee doorgegaan tot de vrouw geen verzet meer bood. Dat was na twaalf steken. Het mes was volgens mij een betrekkelijk bot huis-tuin-en-keukenmes, zonder kartels. Niet het wapen van een professionele killer.’

Walter Herzog rochelt een keer en haalt diep adem.

‘Onder de nagels van het slachtoffer zaten sporen bloed en huidschilfers. Waarschijnlijk van de dader. We hebben dus zijn DNA-materiaal. De vrouw is tussen twee en half drie overleden. Meer valt er voorlopig niet te melden.’

Jozef kijkt naar de mensen die rond de tafel zitten. Ellen rilt als ze zich de doodsstrijd van de vrouw probeert voor te stellen.

‘Mag ik concluderen dat de dader bovengemiddeld sterk was?’, vraagt ze.

‘Meer dan dat. Het slachtoffer had een getraind lichaam en was niet klein van stuk. Het zou mij niet lukken om die vrouw in bedwang te houden en de messteken te plaatsen. Dat laatste is op zich al geen sinecure.’

‘Dus, tijdstip tussen twee en half drie, dader een sterke man, en een amateur,’ vat Jozef samen.

‘Klopt als een bus, als u mij nu wilt verexcuseren.’

‘Eh, Walter, ik wil graag een DNA-profiel van Guido Landgraaf. Wij gaan er vanochtend om tien uur heen. Zou jij om een uur of half elf present willen zijn om een monster te nemen?’

Ellen schrikt. Ook de anderen kijken Jozef verbaasd aan.

‘Eh, is dat op basis van het verhaal over zijn mislukte bezoek aan Nunspeet?’, vraagt Ellen.

‘Dat verhaal klopt in ieder geval niet. Vraag me niet naar het hoe en waarom. Daar mag Landgraaf zelf weer een mooie draai aan geven. Hij heeft mij nog geen overtuigende reden gegeven waarom we hem niet als verdachte zouden zien.’

Daar heeft Jozef wel gelijk in, denkt Ellen. Toch kan ze zich niet voorstellen dat Landgraaf zijn eigen vrouw heeft omgebracht. Wat voor reden kan hij daar voor hebben gehad? Aan de andere kant: wat weten ze van hun relatie? Eigenlijk niets. Zelfs na het voorval met het paard ging het gesprek voornamelijk over Landgraaf en de mogelijke redenen voor de pesterijen op het landgoed.

‘Ik zal er zijn,’ zegt Walter Herzog.

‘Piet, hebben jullie al wat gevonden?’, vraagt Jozef.

Piet schudt zijn hoofd.

‘Noppes. Er zijn geen sporen van braak, wat er op duidt dat de dader is binnengelaten of door een geopende deur naar binnen is gekomen. In de woonkamer duiden de sporen op een vechtpartij op en om de bank waarop het slachtoffer is gevonden. De zware koffietafel is een paar centimeter verschoven, de bank zelf ook. Op het tapijt zitten zwarte strepen, waarschijnlijk van de schoenen van de dader. Het slachtoffer droeg zelf sloffen. Verder was er in huis niets te vinden.’

‘En buiten?’

‘Dat is een onmogelijke opgave. Vanwege het gedoe met die kruisen is er af en aan gereden door auto’s en hebben er allerlei mensen rondgelopen. We gaan er straks weer heen met een grote ploeg en honden. We kammen het hele landgoed en de omgeving uit.’

‘Perfect,’ zegt Jozef.

‘Dan ga ik ook maar,’ zegt Piet.

‘Zo, nu kan het denkwerk beginnen,’ zegt Jozef als Piet de deur uit is. ‘Brian, wat heb jij allemaal uitgespookt?’

‘Veel gelezen. Over Landgraaf is behoorlijk wat geschreven. Van de Opzij tot de Telegraaf, van het Financieel Dagblad tot de Bloemendaalse Courant.’

‘Is hij door Opzij langs de feministische maatlat gelegd?’

‘Ja, wat weet jij daarvan?’

‘Margot leest de Opzij al sinds de oprichting van het blad. Daar krijg je als echtgenoot het nodige van mee.’

‘Hij scoorde niet zo goed. Op zich had hij geen bezwaar tegen vrouwen aan de top, maar hij liet zich uitgesproken negatief uit over ambitieuze vrouwen die zich in alle mogelijke bochten wringen om de zorg voor de kinderen te combineren met een snelle carrière. Naar zijn mening kan je geen directeur zijn van acht tot zes. Je moet altijd beschikbaar zijn. Als je plotseling naar Brussel moet omdat een lid van de Europese Commissie een half uurtje voor je heeft, kan het niet zijn dat je niet gaat omdat je toevallig geen oppas voor de kinderen hebt.’

‘Maar zij hebben zelf toch geen kinderen?’, vraagt Ellen.

‘Nee, ik ook niet, maar zelfs mij bekroop het gevoel dat zijn visie op werkende vrouwen wat te simpel was,’ zegt Brian.

Jozef schiet in de lach.

‘Nog meer van die interessante info, Brian?’

‘Ze zijn getrouwd in 1981. Hebben elkaar leren kennen op een verjaardag van een gemeenschappelijke vriend. Landgraaf werkte en woonde toen in Heerenveen, maar heeft omwille van zijn vrouw een baan in Utrecht gezocht. Marieke van Boxbergen volgde een sociale opleiding en werkte toen als hulpverlener bij het CAD. Wat in alle artikelen over Landgraaf opvalt is dat het nooit over Marieke van Boxbergen gaat. Zij blijft eigenlijk steeds buiten beeld.’

‘Net als bij ons,’ vult Ellen aan. ‘Wij hebben het ook steeds over Landgraaf en zijn mogelijke vijanden. Misschien hebben we hier te maken met een voormalige cliënt van Marieke, een geflipte alcohol- of drugsverslaafde.’

‘Werkte ze de laatste jaren ook nog? Zo oud is ze toch niet?’

‘Ze was nog maar zevenenvijftig. Volgens mij was ze in Bloemendaal vertegenwoordiger van Herbalife, met een praktijk aan huis. Ik vond een webpagina met een advertentie. Misschien wilde ze er hier mee doorgaan.’

‘Hoe zit het nu precies met haar lokale achtergrond? Het schijnt dat ze hier vandaan komt, haar achternaam duidt daar ook op, alleen in de telefoongids is geen Van Boxbergen te vinden.’

‘Marieke is geboren en opgegroeid in het plaatsje Middel, ten noorden van Deventer. Haar ouders zijn overleden. Ze woonden in een klein arbeiderswoninkje, aan het eind van een doodlopende zandweg. Haar vader werkte in Deventer bij Thomassen en Drijver.’

‘Kortom, veel luxe is ze van huis uit niet gewend.’

‘Net als Landgraaf overigens. Die is zoon van een Friese kolenboer uit Bolsward. Dat was ook geen vetpot.’

‘Landgraaf had het over de familie van zijn vrouw. Dat zijn niet de ouders dus.’

‘Nee, ze heeft twee zussen.’

‘Daar moeten we dan maar eens mee praten,’ concludeert Jozef. ‘Nog meer bijzonderheden? Anders dan de taakverdeling?’

Iedereen zwijgt.

‘Ik wil zo snel mogelijk naar Lankbergen. Kijken wat daar gebeurt en praten met Landgraaf. Verder stel ik het volgende voor. Ellen en Brian richten zich volledig op het in kaart brengen van de omgeving van Landgraaf en zijn vrouw. Ga gesprekken aan met wie je maar wilt. Wees niet te voorzichtig.’

Jozef kijkt nu naar de twee Zwolse collega’s.

‘Joop en Geert weten al waarvoor ze hier zijn, voor Harry Beerenkamp. Het doel is om hem te vinden. Ellen was er gisteren bij en zal jullie op weg helpen. Nog vragen?’

‘Wat betreft Rob Meier. Richten wij ons uitsluitend op Harry Beerenkamp?’, vraagt Joop.

‘Het getuigenonderzoek loopt nog. Vooralsnog hebben we geen andere aanknopingspunten. We zouden natuurlijk ook verder kunnen spitten in het leven van die jongen, maar volgens mij ligt de sleutel bij Harry Beerenkamp.’

Daar is Ellen het mee eens.

‘Oké dan. We zien elkaar hier om vijf uur. Akkoord?’

Iedereen knikt.





39 Woensdag 27 december 11.00 uur



Karst de Lange, technisch rechercheur, vervloekt de dag dat hij besloot om bij de politie te gaan. Voor het derde jaar achtereen is zijn kerst naar de filistijnen. Twee jaar geleden een grote inbraak op het industrieterrein, vorig jaar een school in de fik en nu twee moorden. De meesten van zijn vrienden hebben verplicht twee weken vrij en zitten nu lekker thuis, een beetje met de kinderen spelen, televisie kijken, uitslapen, oliebollen bakken, vuurwerk kopen. Dat zit er voor hem niet in. Zijn verlof is tot nader order ingetrokken en hij tuurt nu al een halve dag naar de grond, op zoek naar sporen. En de kans is groot dat hij voor niets aan het werk is. Net zoals veel van zijn collega’s heeft hij een gigantisch stuwmeer aan overuren en de korpschef heeft vorige maand gezegd dat iedereen verplicht is om dit jaar al zijn verlofdagen op te maken. Overuren die na 1 december zijn geboekt, worden niet meer uitbetaald. Uiteraard leverde dat een storm van protest op, maar tot op heden heeft de korpschef zijn verbod nog niet ingetrokken. Natuurlijk heeft hij overwogen om gewoon niet te komen toen Piet hem gisteren belde, maar daar zou hij niets mee zijn opgeschoten. Al zijn collega’s zitten in hetzelfde schuitje en als hij afhaakt, moeten anderen twee keer zo lang werken. Hij neemt zich voor om volgend jaar serieus naar ander werk uit te kijken.



Geconcentreerd schopt hij het zoveelste hoopje bladeren van deze dag opzij. Hij is wel geschikt voor het werk. Met een eindeloos geduld kan hij dagen achter elkaar zoeken naar een speld in een hooiberg. Als anderen de moed allang hebben opgegeven, gaat hij onverstoorbaar door. Soms levert dat niets op, maar meestal wordt zijn geduld beloond. Iemand laat altijd sporen achter. Die wetenschap is zijn motor. Tussen de bladeren ziet hij iets wat daar niet hoort. Het is wit. Karst bukt zich en veegt voorzichtig wat bladeren aan de kant. Het is een stukje stof dat boven de grond uit steekt. Uit zijn tas haalt hij een schepje en daarmee graaft hij de grond rond het stukje stof weg. Bingo! Het stukje stof is het puntje van een doek. Het doek ziet er nieuw en schoon uit, een teken dat het hier nog niet zo lang ligt. Met zijn mobilofoon belt hij Piet van Gestel, zijn baas, wiens positie hij op termijn best zou willen overnemen.

Piet komt er meteen aan, met in zijn kielzog Jozef Laros. Over Laros gaan de wildste verhalen. Hij houdt zich aan geen enkele regel, creëert vaak een enorme puinhoop en andere rechercheurs vinden daarom dat hij onverantwoord te werk gaat. Hij schijnt regelmatig ruzie te hebben met Gerard Maas, de districtschef, en lust graag een borrel. Ook wordt er gefluisterd dat hij wel heel close is met die nieuwe rechercheur, Ellen nogwat. Ze worden regelmatig samen gezien in de Heks of de Dikke van Dale. Piet neemt het daarentegen altijd voor hem op. Hij vindt hem ook een vreemde snoeshaan, maar volgens Piet zijn er weinig die hem als rechercheur evenaren.

‘Laat eens kijken Karst,’ zegt Piet. ‘Wat heb je nu weer gevonden?’

Piet en Laros buigen zich over het vrij gegraven doek. Piet trekt een latexhandschoen aan en voelt aan het doek.

‘Een mes,’ zegt hij. ‘Als het goed is komen er straks honden. Zet de boel maar af.’

Laros wijst naar het landhuis en dan de andere kant op.

‘Dit is het pad waarlangs die gasten van de kruisen binnen zijn gekomen. Verderop zit het gat in de omheining.’

‘Beerenkamp?’, vraagt Piet.

Laros haalt zijn schouders op. Ondertussen drapeert Karst geel lint om de boompjes die rond het doek staan.

‘Ik wil een geurproef. Kijken of die doek gelinkt kan worden aan Guido Landgraaf,’ zegt Laros opeens.

‘Meen je dat?’, vraagt Piet.

‘Ja, ik wil niets uitsluiten.’

‘Ik zal zien of dat vandaag nog lukt.’

‘Anders morgen. Laten we eerst die doek en wat erin zit op de juiste wijze veilig stellen. Het OM is als de dood voor fouten.’

‘Dat hoef je een Deventer rechercheur niet te vertellen.’





40 Woensdag 27 december 13.00 uur



Robert Devenijns staat voor het raam van zijn appartement en kijkt uit over het Vondelpark. Het heldere weer van de afgelopen weken heeft plaatsgemaakt voor wolken en motregen. Hij neemt een slok whisky. Het bellen met een klant om te melden dat de opdracht is afgerond en een afspraak te maken over de betaling vindt hij vervelend. Zeker in dit geval. Het bedrag dat hij met Landgraaf heeft afgesproken is absurd hoog. Hij kan zich voorstellen dat Landgraaf zich bekocht voelt als blijkt dat de opdracht nu al succesvol is afgerond. Roberts grootste ergernis is dat hij achteraf moet gaan onderhandelen over de prijs. Afspraak is afspraak, dat is zijn motto. Zo handelt hij zelf ook. Nog nooit heeft hij zich achteraf bij een klant beklaagd dat het veel meer werk was dan hij had ingeschat. Dat is het risico van het vak.

Na de laatste slok loopt hij naar de telefoon en draait het 0570-nummer.

‘Met Landgraaf,’ klinkt het.

‘Goedemiddag, meneer Landgraaf, u spreekt met Robert Devenijns.’

‘Help me even, Robert Devenijns?’

Robert schrikt.

‘U heeft mij vorige week opdracht gegeven te onderzoeken wie de overlast op uw landgoed veroorzaakt en daar een einde aan te maken.’

‘Ah, natuurlijk, meneer Devenijns.’

Het blijft stil.

‘Eh, ik kan u mededelen dat de overlast is verholpen. Ik heb de daders gevonden en kan u garanderen dat u nergens meer last van zult hebben.’

Weer blijft het stil.

‘Daarom wil ik graag komen tot afronding van deze opdracht. Ik kan u desgewenst naam en adres van de dader geven en eventueel foto’s van de afrekening. Het zijn geen fijne plaatjes, maar wel overtuigend.’

Nu heeft Robert alles gezegd en moet hij wachten tot Landgraaf een antwoord geeft.

‘Heeft u de kranten gelezen, meneer Devenijns?’

Roberts maag trekt samen. Het zal toch niet…? Koortsachtig denkt hij na. Heeft hij iets over het hoofd gezien? Was die Harry dan toch niet het brein? Had hij iemand anders moeten hebben?

‘Ik weet niet waar u op doelt,’ antwoordt hij zo rustig mogelijk.

‘Gistermiddag is mijn vrouw vermoord, hier in huis, op klaarlichte dag. Twaalf messteken.’

Robert hapt naar adem.

‘Maar, maar, eh, dat heeft niets te maken met de mensen die de andere dingen hebben gedaan.’

Bij elk woord worden Roberts twijfels groter. Die Harry was zo gek als een deur. Hij zal toch niet als wraak…?

‘Hoe weet u dat zo zeker?’, vraagt Landgraaf stellig.

‘Eh, dat weet ik zeker. Mijn methode heeft nog nooit gefaald. Het spijt me zeer dat uw vrouw dood is. Eh, toch zou ik graag willen dat u onze afspraak nakomt. Wij hadden een bedrag van anderhalve ton afgesproken. Zou u zo vriendelijk willen zijn om dat aan mij over te maken? Wilt u een schriftelijke factuur of regelen we de zaak nu?’

‘Ik vrees voor u dat er van betaling geen sprake kan zijn. U zegt dat u alles heeft opgelost, en toch is mijn vrouw vermoord. Bovendien wil ik op geen enkele manier verantwoordelijk worden gehouden voor de moord op die jongen. U zou een probleem oplossen. Als ik had geweten dat moord één van uw methoden was, had ik u nooit gevraagd. Onze overeenkomst beschouw ik bij deze als ontbonden.’

Voordat Robert Devenijns kan antwoorden heeft Guido Landgraaf de verbinding verbroken.

‘Welke jongen?’, stamelt Devenijns. In verwarring staart hij naar buiten, met de hoorn van de telefoon in zijn hand.





41 Woensdag 27 december 14.00 uur



Jozef klopt voor de derde keer vandaag op de deur van de werkkamer waar Guido Landgraaf zich heeft teruggetrokken. Vanochtend was hij zo van slag door het dwingende verzoek van Jozef om wangslijm af te laten nemen door Walter Herzog dat hij het niet op kon brengen vragen te beantwoorden. Om twaalf uur was een zus van Marieke met haar man aangekomen en dat vond Landgraaf belangrijker dan de vragen van Jozef, waar Jozef begrip voor op kon brengen. Nu zou het moeten lukken.

‘Binnen,’ klinkt de stem van Landgraaf.

Jozef stapt naar binnen en ziet dat er nog meer mensen zijn gekomen. Jozef stelt zich voor en begrijpt dat nu ook de tweede zus van Marieke er is en een vriendin.

‘Jullie begrijpen dat ik even met de politie moet praten,’ zegt Landgraaf tegen het terneergeslagen bezoek. Hij neemt Jozef mee naar de keuken.

‘Koffie?’, vraagt hij. ‘Ik heb zelf nog niets gehad.’

‘In dat geval sla ik het niet af,’ antwoordt Jozef. Hij kijkt hoe Landgraaf met zorg het verchroomde espressofilter vult.

‘Zo, daar had ik behoefte aan,’ verzucht Landgraaf als hij gaat zitten en een slok zwarte koffie neemt.

‘Dit zijn altijd de vreemdste gesprekken,’ begint Jozef het gesprek. ‘Ik doe mijn werk, onderzoek een moordzaak, en u hebt uw vrouw verloren. Dat zijn twee werelden die ver van elkaar staan.’

‘Ik heb begrip voor uw situatie,’ zegt Landgraaf neutraal.

‘Goed, dan wil ik met u doornemen wat er is gebeurd tot het moment dat u het lichaam van uw vrouw aantrof op de bank in de woonkamer. Is dat akkoord?’

Landgraaf knikt en denkt na.

‘Zoals ik al zei,’ begint hij, ‘ik had een afspraak met een journalist. Hij wilde mijn biografie schrijven en klaarblijkelijk had hij bij mij de juiste toon geraakt, want ik ging om half twee op weg naar Nunspeet. Om drie uur zouden we elkaar treffen in café De Viersprong.’

‘Ik dacht dat u zei de Vier Windstreken.’

‘Zei ik dat? Nee, ik weet zeker dat het Viersprong was. Ik heb het adres opgezocht op internet.’

‘Oké.’

‘Toen ik daar aankwam, zag ik meteen dat het café gesloten was. Ik ben voor de zekerheid nog even door het dorp gelopen om te kijken of de journalist misschien een ander café had bedoeld. Om drie uur ben ik dus weer teruggereden.´

‘Dus u rijdt op tweede kerstdag naar Nunspeet om te praten met een onbekende die zegt uw biografie te willen schrijven.’

‘Als u het zo zegt, klinkt het inderdaad vreemd. In mijn werk heb ik echter geleerd om snel te beslissen en selectief informatie tot mij te nemen. In dit geval had ik de naam van de man niet goed verstaan, maar vond het niet belangrijk genoeg om hem te vragen zijn naam nog een keer te zeggen. In een fractie van een seconde nam ik de beslissing om de man te ontmoeten. Zijn naam zou ik later wel horen.’

‘En als er nu iets tussen zou komen. Wat dan? Dan had u hem niet kunnen bellen. Dan had hij daar voor niets zitten wachten.’

‘Daar heb ik eerlijk gezegd helemaal niet bij stilgestaan. Asociaal, misschien.’

‘U reed dus weer terug naar Deventer.’

‘Toen ik thuiskwam zag ik meteen dat er iets niet in de haak was. De achterdeur stond open. Dat zou Marieke nooit gebeuren, ze is heel secuur. Ik schrok natuurlijk. Na de gebeurtenissen van de afgelopen weken.’

Landgraaf haalt diep adem en drinkt de rest van zijn koffie in één slok op.

‘Ik rende min of meer het huis in. Rechtstreeks naar de woonkamer en zag meteen wat er was gebeurd. Toen heb ik u gebeld.’

Jozef reageert niet. Hij is er nu helemaal van overtuigd dat het verhaal over de biografie niet klopt. Een biografie kan best een dag wachten. Bovendien zou iedere biograaf maar wat graag naar Lankbergen komen. Hij besluit daar niet over door te vragen. Eerst de andere onderzoeken maar afwachten.

‘Het ligt voor de hand om een relatie te leggen tussen de gebeurtenissen, zeg maar pesterijen, op het landgoed en het lot van uw vrouw. Heeft u daar ook over nagedacht?’

‘Natuurlijk. Ik neem het mezelf erg kwalijk dat ik naar Nunspeet ben gereden. Als ik dat niet had gedaan, had mijn vrouw nog geleefd.’

Guido Landgraaf moet slikken. Jozef heeft de neiging om te geloven wat hij zegt.

‘Bedoelt u ook dat u heeft onderschat wat er aan de hand was?’

‘Nee, ik vond het uitermate vervelend en ook bedreigend.’

‘Desondanks heeft u de politie er pas laat bijgehaald en eerlijk gezegd bent u niet bepaald coöperatief geweest.’

‘Hoe bedoelt u dat?’, vraagt de man onverwacht fel.

‘U bent niet scheutig geweest met informatie. Ik kon me niet aan de indruk onttrekken dat u ons liever kwijt dan rijk was.’

‘Misschien hebt u gelijk. Dat is de aard van het beestje, ben ik bang. Ik los mijn problemen het liefst zelf op.’

‘Toch stel ik u weer de vraag die ik al eerder heb gesteld. Heeft u enig idee wie dit op zijn geweten zou kunnen hebben? Of heeft u echt geen vijanden?’

‘Mijn antwoord is ook weer hetzelfde. Natuurlijk heb ik wel eens mensen teleurgesteld, maar bij mijn weten heb ik geen echte vijanden. Aan het begin van mijn carrière heb ik geleerd dat er maar één weg naar de top leidt, en dat is door mensen met respect te behandelen. Soms hard, maar altijd fair. Het is niet moeilijk om iemand die zijn werk niet goed doet te ontslaan. Het is de kunst om die persoon zelf te laten inzien dat hij niet op de juiste plek zit en hem dan te helpen om een betere plek te zoeken. Op mijn achtentwintigste had ik voor het eerst de verantwoordelijkheid over een team, over mensen dus. Zeker in die beginperiode ging lang niet alles goed, toch had ik de basis snel onder de knie. Dus nogmaals, volgens mij heb ik geen vijanden.’

‘En uw vrouw?’

‘Marieke?’

Jozef knikt. Landgraaf schudt verbaasd zijn hoofd.

‘Nee, dat zal iedereen bevestigen. Mensen helpen, dat was haar doel in het leven. Daarom is ze naar de sociale academie gegaan, daarom heeft ze jarenlang met verslaafden gewerkt, daarom hielp ze de laatste jaren mensen met hun gezondheid. Het is onmogelijk dat iemand het op Marieke heeft gemunt.’

Er valt een traan op het houten tafelblad. Guido Landgraaf slaat er met zijn vuist bovenop.

‘Wilt u mij excuseren?’, vraagt hij.

Jozef knikt.

‘Laten we maar stoppen. Ik heb nog een aantal vragen, maar die kunnen ook tot morgen wachten.’

Landgraaf laat niet blijken of hij de laatste woorden van Jozef heeft gehoord. Werktuiglijk geeft hij Jozef een hand en loopt de kamer uit. Jozef pakt zijn mobiel en belt Ellen.

‘Hoe gaat het daar?’

‘Prima, ik begrijp dat de zussen van Marieke inmiddels op Lankbergen zijn. Heb je die al gesproken?’

‘Nee, net een moeilijk gesprek gehad met Landgraaf. Hij lijkt oprecht geschokt. Toch vertelt hij niet de waarheid. Zou jij een aantal grote uitgevers willen bellen om te vragen of ze bezig zijn met een biografie van Landgraaf?’

‘Zal ik doen. Verder nog wat?’

‘We hebben het moordwapen gevonden, begraven in het bos, omwikkeld in een doek. Ik laat een geurproef doen.’

‘Of de geur van Landgraaf er op zit?’

‘Ja. Voor de zekerheid.’

‘Onze zoektocht naar conflicten is niet erg succesvol. We hebben ex-collega’s en ex-concurrenten gesproken. Over het algemeen zijn ze positief over Landgraaf. Ze vinden natuurlijk dat hij die vijftig miljoen niet had mogen cashen, maar hij heeft het in hun ogen wel goed gedaan.’

‘Totdat blijkt dat er dingen niet kloppen. Al die gevierde topmannen vallen vroeg of laat van hun voetstuk.’

‘Het zou over een aantal jaren best kunnen blijken dat ZONNU toch niet zo’n krachtig en stabiel bedrijf is. Maar is dat dan te wijten aan Landgraaf?’

‘Vast niet alleen. Toch trekt hij het succes naar zichzelf toe, zowel financieel als emotioneel. Hij is echt erg tevreden met zichzelf.’

‘Zo’n houding raakt bij jou gewoon een gevoelige snaar. Onze bevindingen tot op heden leiden niet tot opzienbarende conflictsituaties.’

‘Toch moeten die er zijn. Daar ben ik heilig van overtuigd. Al dat gedoe op het landgoed heeft maar één doel, namelijk Landgraaf klein krijgen. Net zo lang tot hij afdruipt.’

‘Maar waarom gebeurde dat niet op de plek waar hij eerst woonde? In Bloemendaal?’

‘Is dat wel zo? Ik heb het hem niet gevraagd. Misschien zijn ze daar ook weggepest. Wie zal het zeggen?’

‘Ik zal de politie van Bloemendaal bellen.’

‘Mooi, we zien elkaar om vijf uur.’





42 Woensdag 27 december 16.00 uur



Net als Ellen het nummer van de opvolger van Guido Landgraaf bij ZONNU wil bellen, wordt er op de deur geklopt. Het zijn Joop en Geert, de Zwolse assistentie. Nu valt het Ellen pas op dat ze er bijna identiek uitzien. Kort blond haar, bolle blozende wangen. Beiden dragen ze een spijkerbroek en een lange blauwe regenjas.

‘We hebben iets gevonden!’, zegt de één opgewonden. Hij overhandigt Ellen een paar A4-tjes. Het zijn uitgeprinte mailberichten.



Van: Guido Landgraaf (guido.landgraaf@hotmail.com)

Aan: Harry

CC:

Onderwerp:



Zoals afgesproken de instructies.

Obstakel op de oprit van het landgoed. Dode varkens of zo.

Schade aan toegangspoort.

Tussen 1 en 5 november.

Betaling 7 november.





Van: Guido Landgraaf (guido.landgraaf@hotmail.com)

Aan: Harry

CC:

Onderwerp:



Tien spandoeken in tuin.

Met teksten Guido Landgraaf rot op! Klootzak, wegwezen! Dief!

Rond 18 november

Betaling 22 november





Van: Harry

Aan: Guido Landgraaf

CC:

Onderwerp:



Tevreden?

Ik wil meer geld.

Voorstel 2000

Akkoord?

Harry.





Van: Guido Landgraaf (guido.landgraaf@hotmail.com)

Aan: Harry

CC:

Onderwerp:



Mijn vrouw laten schrikken.

Gaat elke donderdag paardrijden, eind van de ochtend. Altijd zelfde route.

Hinderlaag in het bos? Verzin maar iets.

Op 14 of 21 december.

€ 2000 akkoord

Betaling 23 december.





Van: Guido Landgraaf (guido.landgraaf@hotmail.com)

Aan: Harry

CC:

Onderwerp:



Spoed!

Brandende kruisen in tuin.

Op 24 december, 22.00 uur.

Kerstkado € 3000





‘Wat is dit?’, vraagt Ellen.

‘Vonden we op de computer van Beerenkamp. We dachten, dat zullen ze wel interessant vinden.’

Ellen toetst het 06-nummer van Jozef in.

‘Ellen, nieuws?’, vraagt Jozef.

‘We hebben hier iets bijzonders. Ik snap er even niets van.’

‘Kan het wachten tot ik bij jullie ben? Ik sta op het punt om weg te gaan.’

‘Dat kan. Dan zie ik je zo.’

Brian heeft de mails inmiddels ook doorgelezen.

‘Heeft Landgraaf dit in scène gezet?’, vraagt hij.

‘Een andere conclusie kan ik niet trekken,’ zegt Ellen. ‘Ook al een spoor van Beerenkamp?’, vraagt ze aan Geert en Joop.

‘Zijn familie komt uit Drenthe, omgeving Emmen, Ter Apel, Coevorden, die hoek. We hebben de collega’s in Emmen gevraagd of ze een paar adressen willen checken.’

‘En verder?’

‘Veel gesloten deuren. Volgens mij zijn de mensen in de buurt bang voor hem. Iemand vertelde na een beetje aandringen dat Beerenkamp een keer een jongen van een jaar of vijftien in elkaar heeft geslagen omdat hij een voetbal tegen zijn auto had geschopt,’ zegt Geert.

‘Dat bleek uit zijn strafblad. Toen nog niemand wist van het bestaan van korte lontjes had hij er al één,’ vult Joop aan.

‘Zijn topjaar was 1996. Acht keer opgepakt wegens geweldpleging.’

‘Hij was toen actief als kickbokser en hoorde bij de Nederlandse top.’

‘Harry de Superkicker was zijn bijnaam.’

‘Hij geeft nog steeds training op sportscholen. Dat is in feite zijn beroep.’

‘De man weet dus hoe hij een rake klap uit moet delen.’

‘Jullie bedoelen,’ zegt Ellen, ‘dat hij fysiek in staat was om Rob Meier dood te slaan.’

‘Klopt.’

‘Dat is interessant. Ik zal eerst koffie zetten voordat Jozef er is.’



‘Zo, wat is het grote nieuws?’, vraagt Jozef als hij de kamer binnenstapt.

‘Lees maar,’ antwoordt Ellen en overhandigt hem de uitgeprinte mails. Jozef doet geen moeite zijn verbazing te verbergen.

‘Ik ruik koffie,’ zegt Jozef. ‘Die heb ik nodig om dit te kunnen begrijpen.’

Ellen schenkt vijf mokken vol. Iedereen wacht op wat Jozef gaat zeggen. Zelf probeert ze de consequenties van deze informatie op een rijtje te zetten. Guido Landgraaf heeft zelf opdracht gegeven voor de varkens, de spandoeken, de aanslag op zijn vrouw en de brandende kruisen. Wat betekent dat? Ze schrikt van haar eerste gedachte. Landgraaf heeft zijn vrouw vermoord en al dat gedoe op het landgoed heeft hij in gang gezet als dwaalspoor. Dat is een idiote gedachte, maar alles wijst in die richting. Ook het onwaarschijnlijke verhaal van Landgraaf over zijn bezoek aan Nunspeet.

‘Volgens mij denken we alle vijf hetzelfde,’ zegt Jozef. ‘Alles wijst naar Guido Landgraaf. Vanmiddag hebben we het vermoedelijke moordwapen gevonden in het bos bij zijn huis. We doen een geurproef om te zien of het aan hem kan worden gelinkt. Daarnaast wordt nu een DNA-profiel opgesteld. Dat vergelijken we met het materiaal onder de nagels van zijn vrouw. Morgen hebben we daar duidelijkheid over.’

‘En Rob Meier? Kunnen we daar wat meer over zeggen in dit verband?’, vraagt Ellen.

‘Er is geen mailtje waarin Landgraaf Beerenkamp vraagt om Rob Meier te vermoorden,’ zegt Brian.

‘Dat klopt,’ zegt Jozef. ‘Dat kan ik tenminste begrijpen. Waarom zou Landgraaf belang hebben bij de dood van Rob Meier?’

‘Dat zegt niets. Logica is nog steeds ver te zoeken,’ zegt Ellen.

‘Wat betreft Rob Meier heeft Piet van Gestel nog niets ontdekt wat in een andere richting wijst dan Beerenkamp. Hij is de laatste die samen met Rob Meier is gezien.’

‘Stel dat Beerenkamp Rob Meier inderdaad heeft vermoord, waarom heeft hij zijn fototoestel dan niet meegenomen? Dat snap ik niet,’ zegt Brian.

Jozef kijkt op de klok. ‘Volgens mij is het wijs om vandaag te stoppen, we moeten allemaal wat afstand nemen om de informatie te laten bezinken. Nu zitten we er te diep in.’

Ellen knikt. Ze voelt hetzelfde.

‘Ellen, nog één vraag,’ zegt Jozef. ‘Heb je nog wat uitgevers gebeld?’

Ze schiet in de lach.

‘Je raadt nooit wat ik hoorde. Twee uitgevers vertelden dat ze waren benaderd door Guido Landgraaf. Die had zich aangeboden als onderwerp voor een biografie, te schrijven door een gerenommeerd auteur.’

Jozef en Brian moeten ook lachen.

‘Het is gewoon een ijdeltuit,’ zegt Jozef. ‘De kroon op zijn carrière is een biografie door een bekende schrijver. Hoe verzint hij het? En, wat vonden de uitgevers ervan?’

‘Ze vroegen zich af of iemand zat te wachten op zelfgeschreven succesverhalen. Maar ze sloten niet uit dat een andere uitgever er wel brood in zag.’

‘Toch klopt het niet met het verhaal van Landgraaf. Hij zei dat hij was benaderd door een journalist. Zie je wel. Daar wil ik morgen het fijne van weten. Als hij geen goed verhaal heeft vrees ik voor hem dat hij vanaf morgen in een cel slaapt.’

Jozef bevestigt wat Ellen denkt. Landgraaf heeft voorlopig alle schijn tegen.

‘Waarom pakken we hem niet meteen op?’

De andere aanwezigen knikken instemmend. Jozef krabt op zijn hoofd.

‘Dat is een goede vraag. Gerard Maas heeft mij meegegeven om behoedzaam te opereren. Zo gauw we een formele stap zetten in de richting van Landgraaf, krijgen we te maken met heel dure advocaten.’

‘Hm, klassejustitie,’ knort Geert onverwacht. Jozef negeert hem.

‘Morgen wil ik graag dat Ellen meegaat naar Landgraaf. Brian richt zich wat mij betreft op de verhouding tussen Marieke van Boxbergen en Guido Landgraaf. Kan Landgraaf motieven hebben om zijn vrouw om te brengen? Joop en Geert gaan door met de zoektocht naar Harry Beerenkamp. Verder nog vragen?’

Iedereen schudt het hoofd.





43 Woensdag 27 december 21.00 uur



Robert Devenijns zit aan de bar van zijn stamkroeg aan de Vijzelgracht en bestelt een jenever. Na het telefoontje met Landgraaf heeft hij een uur nodig gehad om bij te komen van de schok. Daarna is hij naar Het Twiske gereden bij Oostzaan, waar hij twee uur heeft gewandeld. Lopen is voor hem de meest doeltreffende methode om complexe situaties te doorgronden. Al wandelend vallen fragmentjes informatie op de plek. Toen hij om vijf uur thuiskwam, overzag hij wat er was gebeurd en was ook duidelijk wat hij niet begreep.

In essentie zijn er twee mogelijkheden. De eerste is dat hij de zaak volstrekt verkeerd heeft ingeschat. Bijvoorbeeld dat Beerenkamp niet de leider was en nu ten onrechte met een kruis op zijn voorhoofd rondloopt. Of dat Beerenkamp nog gekker is dan Robert kon bedenken en uit wraak op de vernedering naar Lankbergen is gereden en de vrouw van Landgraaf heeft neergestoken.

Hoe langer hij nadenkt over de mogelijkheid dat hij zich heeft vergist, hoe onwaarschijnlijker het hem lijkt. Beerenkamp was overduidelijk de leider van de groep en de blik in zijn ogen was niet die van een psychopaat. Hij is niet gek en dus ontvankelijk voor het dreigement van Robert. Het is uitgesloten dat Beerenkamp de waarschuwing van hem heeft genegeerd. Nee, Robert heeft de situatie niet verkeerd ingeschat, daar is hij van overtuigd.

Dat betekent dat alleen de tweede mogelijkheid overblijft: er is iets heel vreemds aan de hand. Waarschijnlijk hebben Beerenkamp en zijn jongens niets met de moord op de vrouw van Landgraaf te maken. Toch moet er een verband zijn tussen hun acties op het landgoed en de moord. Toeval bestaat niet. Het is alleen onduidelijk welk verband dat is.

Het vraagstuk waar Robert zich persoonlijk voor gesteld ziet, is hoe hij zijn geld krijgt. Afspraak is afspraak. De achteloosheid waarmee Landgraaf hun overeenkomst terzijde schoof heeft hem diep gekrenkt. De handelwijze van Landgraaf botst met alles waar Robert voor staat.

Zijn drijfveer is rechtvaardigheid. Ook de wrede aanpak van Beerenkamp komt daaruit voort. Wat Beerenkamp had gedaan was onacceptabel. Het mes in zijn arm, de bommen in zijn huis en het kruis op zijn voorhoofd is de terechte prijs die hij daarvoor moet betalen. Datzelfde geldt voor Landgraaf. De miljonair heeft de Wet van Devenijns overtreden, afspraak is afspraak. En dat zal Robert niet ongestraft laten.

Gisteren las hij op internet dat er in de kerstnacht een jongen van tweeëntwintig was doodgeslagen in het centrum van de stad. De jongen had één arm in het gips. Dat moet dezelfde jongen zijn die hij die avond heeft geobserveerd in de tuin van landgoed Lankbergen. Toeval bestaat niet.

Robert zal de komende weken zijn intrek nemen in het Gildehotel in Deventer. Hij wil de ontwikkelingen van dichtbij volgen. Hij is er van overtuigd dat zich een gelegenheid zal voordoen om zijn gram te halen. Daarvoor moet hij in de buurt zien te komen van Guido Landgraaf.





44 Donderdag 28 december 7.00 uur



Brian draait de sleutel van zijn oude Mercedes om. De motor slaat aan en begint onregelmatig te ronken. Over vijf minuten is de motor warm en loopt hij als een zonnetje, weet hij. Hortend en stotend rijdt hij weg van de parkeerplaats voor de flat waar hij woont. Vier jaar geleden is hij van Nijmegen naar Deventer verhuisd. Hij woont tot volle tevredenheid in de Markstraat, op de vierde verdieping van één van de vele flats in de Rivierenwijk. Het schijnt dat zijn flat over een aantal jaren wordt gesloopt, omdat de wijk een prachtwijk moet worden. Van de problemen die moeten worden opgelost heeft hij zelf nooit iets gemerkt. Hij vindt het wel gezellig met al die verschillende mensen.

Hij draait de Amstellaan op, richting de A1. Zijn reisdoel is Bloemendaal. Gistermiddag kreeg hij opeens een ingeving om de oude buren van Guido Landgraaf en Marieke van Boxbergen te bellen. Dat was een schot in de roos. Ze hadden bijna twintig jaar naast elkaar gewoond en in die tijd was er het nodige gebeurd in de onderlinge verstandhouding. Daar konden ze naar hun zeggen wel een boek over schrijven. Daarop had Brian aangeboden om een bezoekje te brengen. Ze verwachten hem rond negen uur. Als er geen files zijn, moet Brian dat ruimschoots kunnen halen.

Vanmiddag heeft Brian een afspraak met Hubert Dijkhuis. Die naam dook op verschillende plaatsen op tijdens de zoektocht van Brian. Dijkhuis is een oud-studiegenoot van Landgraaf. Ze kregen na de studie gelijktijdig een baan aangeboden bij de Frieslandbank. Klaarblijkelijk was Landgraaf wel te spreken over de kwaliteiten van Dijkhuis, want in 1992 vroeg Landgraaf hem om bij hem in het bedrijf te komen werken als financieel manager. Dijkhuis heeft dus in drie verschillende perioden nauw samengewerkt met Guido Landgraaf. Toen Brian hem gistermiddag belde, toonde hij zich meteen bereid om het een en ander te vertellen. Brian meende zelfs een bepaalde gretigheid in zijn stem te horen.



De reis verloopt soepel, zelfs op de A9 rijdt het verkeer door. Ook door Haarlem gaat het als vanzelf. Om kwart voor negen slaat hij linksaf de Zomerzorgerlaan in. Rechts van de weg liggen sportvelden. Hockeyclub Bloemendaal leest hij op de borden. Een Nederlandse topclub, weet hij. Hij moet rechtdoor de Hoge Duin en Daalseweg in. De weg slingert door de duinen. Links en rechts liggen prachtige huizen in het bos verscholen. Het huis waar hij moet zijn is vanaf de weg helemaal niet te zien. Hij stapt uit de auto en belt aan bij het toegangshek.

‘Meneer Jansen?’, klinkt het door de intercom.

‘Tot uw dienst,’ zegt Brian. Het hek gaat open en Brian rijdt naar binnen. Na dertig meter maakt de oprijlaan een scherpe bocht naar links en verschijnt er een groot wit huis, rietgedekt en met roodbruine kozijnen en luiken. Een man van een jaar of zestig staat buiten en gebaart Brian zijn auto op de oprit te laten staan.

‘U bent stipt op tijd, mijn naam is David Monod de Froideville.’

‘Een bekende naam,’ zegt Brian.

‘Niet voor veel mensen,’ antwoordt de man. ‘Kom verder. Hoe lang is het rijden vanuit Deventer? Mooie stad overigens. Ik ben er twee jaar geleden nog geweest voor een lezing op de hogeschool.’

‘Van deur tot deur twee uur. Gaf u de lezing zelf?’

‘Ja, over de rol van Nederlandse multinationals op de politiek in ontwikkelingslanden. Ik heb jaren voor verschillende bedrijven over de wereld gezworven, dus ik weet waar ik over praat.’

‘Interessante materie, lijkt mij. De spanning tussen het bedrijfsbelang en de verantwoordelijkheid ten opzichte van de lokale bevolking. Daar lees je regelmatig over in de krant.’

‘Precies, en helaas zijn de kranten van tegenwoordig niet meer de media van de genuanceerde beschouwingen. Meningen, daar proberen de kranten lezers mee te trekken. Objectiviteit is vaak ver te zoeken. Maar goed, daar komt u natuurlijk niet voor. U heeft vast zin in koffie.’

Brian knikt.

‘Mijn vrouw had er ook bij zullen zijn, maar ze heeft een andere verplichting. Ze is voorzitter van een vereniging voor behoud van ons cultureel erfgoed en ondanks bezwaren van alle kanten heeft de gemeente Haarlem gisteren toch besloten om een markant gebouw, een oud verpleeghuis aan de rand van de stad, vrijwel geheel te slopen. Vanochtend wordt met diverse partijen besloten welke stappen worden ondernomen om dat te verhinderen.’

Ze gaan zitten in een serre die uitkijkt over een grasveld. In de verte ziet Brian de skyline van Haarlem, met hoge flats en een paar kerktorens. De zon staat op het punt om boven de bomen uit te komen.

‘Misschien dat u de reden van uw bezoek nog een keer kunt toelichten,’ zegt de man.

Brian geeft een uitgebreide samenvatting van wat er is gebeurd.

‘U begrijpt dat wij in shock waren toen wij het drama van u vernamen,’ reageert de man. ‘Wij zijn tenslotte lang buren geweest.’

Brian knikt. Hij heeft de tijd genomen om alles te vertellen. Nu is het de beurt aan David Monod de Froideville.

‘Wat wilt u precies weten?’, vraagt hij tot Brians teleurstelling.

‘Tot gisteren waren wij op zoek naar iemand die reden had om Guido Landgraaf het leven zuur te maken. Die vraag hebben we nog steeds. Daar is helaas een vraag bij gekomen: wie kan een reden hebben gehad om Marieke van Boxbergen te vermoorden? Voor beide vragen is mogelijk ook de verhouding tussen Guido Landgraaf en zijn vrouw van belang.’

‘Suggereert u nu dat Guido Landgraaf een verdachte is?’

Dit gaat helemaal verkeerd, denkt Brian. Deze vraag riekt naar nieuwsgierigheid. Hij heeft spijt dat hij zo impulsief naar Bloemendaal is gereden. Waarom zou de man, die hier woont als een god, een eenvoudig rechercheur uit Deventer helpen met een zaak waar hij niets mee te maken heeft? Nee, de man heeft zijn aanbod om naar hem toe te komen alleen maar aangenomen uit nieuwsgierigheid, als interessant intermezzo van de donkere dagen tussen kerst en nieuwjaar.

‘In dit soort onderzoeken is in essentie iedereen verdachte, zelfs u, tot het tegendeel bewezen is. Meestal is door de omstandigheden het aantal zoekrichtingen beperkt. Dat is nu helaas niet het geval. Daarom praten wij met een groot aantal mensen, met als doel om ons een beeld te vormen van de omgeving van Guido Landgraaf en Marieke van Boxbergen,’ antwoordt Brian zo stevig mogelijk. ‘Gisteravond wekte u de suggestie dat u ons daarbij zou kunnen helpen. Maar misschien heb ik dat verkeerd begrepen’, vervolgt hij.

David Monod de Froideville begint te lachen. Brian kijkt hem onzeker aan.

‘Heel goed,’ zegt de man. ‘Uw werk vereist een combinatie van doelgerichtheid en psychologisch inzicht. U dacht even dat ik u hier heb laten komen uit nieuwsgierigheid, niet?’

Brian kan niet voorkomen dat hij een kleur krijgt.

‘Ik heb onderhandeld met presidenten, rebellenleiders, actievoerders, bankiers. Dat heeft me geleerd andermans gedachten te kunnen lezen. Trek je er niets van aan. U wilt dus informatie over Guido Landgraaf en Marieke van Boxbergen. Laat ik eerst nog een keer koffie inschenken, dan zal ik vertellen wat ik weet.’



Een uur later scant Brian zijn aantekeningen of hij nog iets vergeten is te vragen. Hoewel hij de behoefte heeft om de informatie van Monod de Froideville op bepaalde punten te verifiëren, weet hij zeker dat dit bezoekje een heel ander licht op de zaak werpt.

Guido Landgraaf en Marieke van Boxbergen zijn in 1987 in Bloemendaal komen wonen. Een half jaar na David Monod de Froideville en zijn vrouw. Vanzelfsprekend zochten ze elkaar op, als nieuwkomers. De eerste jaren hadden ze een goede verstandhouding. David verbleef veel in het buitenland en Davids vrouw ging soms een week bij hem op bezoek. Vaak logeerden hun kinderen van twaalf en veertien dan bij Guido en Marieke. Marieke was als een tweede moeder voor ze. Zelf had ze graag kinderen gekregen, maar dat was haar niet gegeven. Onderzoek had uitgewezen dat de oorzaak lag in een hormonale stoornis. Daar spraken ze nuchter over en ze leken het te accepteren als een fact of life .

Begin jaren negentig zag David dat Guido het zwaar had op zijn werk. Hij ging steeds harder werken en was steeds vaker ziek. De klap kwam in vierennegentig. Tijdens een vergadering met aandeelhouders brandden de stoppen door. Hij was niet meer in staat om te praten of zich te bewegen en werd per ambulance afgevoerd. De diagnose was acute overspannenheid. Na een paar maanden bleek dat hij zijn werk niet op korte termijn kon hervatten en werd hij met een gouden handdruk ontslagen.

Guido belandde in een diepe existentiële crisis. Op zoek naar antwoorden op de grote levensvragen kwam hij terecht bij Oibibio, dat toen net was opgericht door Ronald Jan Heijn. Centrum voor persoonlijke groei, bewustwording en spiritualiteit, heette het. Daar kwam Guido in contact met een IJslander genaamd Abel Aldavisur, die hij omarmde als zijn nieuwe spirituele leider. Deze Abel moedigde hem aan om Marieke te verlaten en op zoek te gaan naar zijn Gaia: de moeder die hem nakomelingen zou kunnen schenken. Een man zonder kinderen had volgens Abel geen bestaansrecht. Bij gebrek aan nageslacht zou zijn ziel geen rustplaats vinden en gedoemd zijn om tot het einde der dagen te blijven dolen. Wat Guido in die tijd precies gedaan heeft wist Monod de Froideville niet. In ieder geval heeft hij een tijd in een commune bij San Francisco geleefd. Later heeft hij dat omwille van zijn cv een sabbatical op Stanford University genoemd.

Na ongeveer drie jaar kwam hij terug en leek herboren te zijn. Hij was energiek en klaar voor het tweede deel van zijn leven, zei hij. Hij twijfelde er niet aan dat hij dat wilde doen met Marieke aan zijn zijde. Uiteraard was dat voor haar niet zo vanzelfsprekend. Zij heeft een paar maanden nodig gehad om een keus te maken.

Hoewel hij uiteindelijk mocht terugkomen, heeft Marieke het hem volgens David nooit helemaal vergeven. Misschien was ze wel het liefst van hem gescheiden, maar dan had ze een ander leven moeten gaan leiden. Toen koos ze er dus vooral om praktische redenen voor om bij hem te blijven. In die tijd hadden Guido en Marieke nauwelijks contact meer met de Monod de Froidevilles. Na verloop van tijd leek hun relatie te normaliseren en werd ook het contact met de buren enigszins hersteld, al zou het nooit meer worden zoals het was geweest. Dat had ook te maken met het feit dat zowel Marieke als Guido hard als nooit te voren werkten. Guido was meer dan honderd uur per week bezig met de fusie van de energiebedrijven. Marieke had het druk met haar gezondheidspraktijk die steeds populairder werd. Wat niet verwonderlijk was, gezien haar sociale vaardigheden.

De situatie veranderde compleet toen Guido met pensioen ging. Hij had opeens vijftig miljoen op de rekening staan. En daarvan was de helft van Marieke. Bovendien werkte Guido niet meer honderd uur per week, maar was vooral veel thuis. Dat benam Marieke de bewegingsvrijheid die ze met haar praktijk had opgebouwd. David was daarom niet verbaasd toen Guido op een dag langskwam om aan te kondigen dat ze naar een landgoed bij Deventer zouden verhuizen.

Het was altijd Mariekes wens geweest om naar het oosten te verhuizen. De vijftig miljoen van Guido en hun gemeenschap van goederen boden haar de onderhandelingspositie om dat te bewerkstelligen. In de wetenschap een vermogen van vijfentwintig miljoen mee te nemen uit een scheiding kon ze met gerust hart dreigen Guido te verlaten als hij niet mee zou gaan. Misschien hoopte ze dat zelfs wel. Maar Guido stemde in met haar wens. Naar de buitenwereld deed hij voorkomen alsof het een buitenkans was. Een nieuw leven in een nieuwe omgeving, weg uit de Randstad. Alleen de zee zou hij waarschijnlijk missen.

Ze zijn tamelijk geruisloos verdwenen. Guido lag onder vuur in de media en had helemaal geen behoefte aan een groot afscheidsfeest met allerlei vips. Marieke heeft wel een receptie voor haar klanten gegeven. De dag voor de verhuizing hebben ze met zijn vieren een borrel gedronken en de twintig jaar durende buurschap afgesloten.



Brian bekijkt het papiertje waarop hij de belangrijkste punten op een rijtje heeft gezet. Guido en Marieke zijn in gemeenschap van goederen getrouwd. Marieke heeft Guido min of meer gedwongen om te verhuizen. Landgraaf is een tijd onder invloed geweest van Abel Aldavisur, zijn spirituele leider die hem aanmoedigde om zijn vrouw te verlaten. Wat heeft hij in die tijd gedaan? Heeft hij kinderen gekregen? Dat is een goede vraag.



‘Landgraaf kwam als herboren terug,’ zegt Brian daarom. ‘Volgens zijn goeroe lag de sleutel tot zijn herstel in het verwekken van een nakomeling. Heeft hij dat gedaan in de jaren dat hij afwezig was?’

‘Die vraag hebben wij ons ook gesteld natuurlijk. En trouwens ook rechtstreeks aan hem. Maar daar wilde hij niets over kwijt. Hoe openhartig hij was over zijn eerste stappen op het spirituele vlak en zijn kennismaking met Abel Aldavisur, zo geheimzinnig deed hij over de jaren daarna. Het enige wat hij zei was dat het een vergissing was geweest om met Abel in zee te gaan en dat hij daar spijt van had. Hij had op rigoureuze wijze gebroken met de man, die hij een oplichter noemde. Misschien dat hij Marieke wel meer heeft verteld. Wij kennen slechts het begin en het eind van het proces.’

Kind(eren)?, schrijft Brian op. Zijn hart begint sneller te kloppen. Als er een kind is, en de moeder van dat kind heeft gelezen over de vijftig miljoen, dan wil zij er misschien ook een deel van. Zou Marieke van Boxbergen daar dan ook van op de hoogte zijn geweest?

‘Misschien kunt u nog wat meer vertellen over Marieke van Boxbergen? Aan de ene kant roepen de verhalen een beeld op van een sterke onafhankelijke vrouw, aan de andere kant lijkt ze haar hele leven in de schaduw van haar man te hebben gestaan.’

‘Dat is inderdaad een interessante vraag,’ antwoordt Monod de Froideville. ‘Ze was een buitengewoon capabele vrouw. Op papier was ze verkoper van gezondheidsproducten, in de praktijk was ze veel meer een mentale coach. Menig directeur liet zich door haar behandelen. Omdat het zo goed ging met haar praktijk verwachtten wij dat ze toch een keer voor zichzelf zou kiezen en een scheiding aan zou vragen.’

Brian voelt dat de man nog iets wil zeggen, maar dat niet doet.

‘Maar dat is niet gebeurd,’ zegt hij.

‘Nee, dat is niet gebeurd,’ antwoordt de voormalige buurman.

‘Zagen jullie elkaar nog wel?’

‘Ja, en dat waren meestal gezellige avonden. Al was er sinds de terugkomst altijd een soort onderhuidse spanning.’

‘Maakten ze ruzie?’

‘Een voorbeeld,’ zegt Monod de Froideville. ‘Op een avond kwam het gesprek op het grote aantal scheidingen onder vrienden en bekenden. Guido lachte dat zij hun crisis glansrijk hadden overleefd. Marieke kon er niet om lachen. “Jij hebt makkelijk praten met een inkomen van meer dan een half miljoen per jaar,” zei ze. “Daar heb jij anders niets over te klagen. In een moment van zwakte heb ik ermee ingestemd om in gemeenschap van goederen te trouwen. De helft van wat ik verdien is van jou,” antwoordde hij. “Van wat je hebt verdiend,” corrigeerde Marieke hem. “Als wij zouden scheiden blijf jij hier wonen, omdat ik de hypotheek nooit kan betalen.” Guido lachte. “Daarom is het maar goed voor jou dat we niet zijn gescheiden,” besloot hij.’

‘Pijnlijk,’ zegt Brian.

‘Inderdaad. Gênant, dat is een beter woord.’

Brian zoekt naar woorden om dit onderwerp niet voorbij te laten gaan.

‘De afgelopen weken, ook vóór de tragische dood van Marieke van Boxbergen, hebben wij ons afgevraagd hoe hun verhouding was. Uit uw verhaal maak ik op dat de onderlinge spanningen niet groot genoeg waren om uit elkaar te gaan. Het geld speelde daarin zeker een rol. Maar, eh, dat lijkt me geen duurzame basis.’

David Monod de Froideville schiet in de lach.

‘Bent u zelf getrouwd, of heeft u een vriendin?’

‘Geen van beide.’

‘Uiteindelijk is geld inderdaad niet voldoende. Misschien ga ik buiten mijn boekje, maar ik wil het u toch niet onthouden.’

Brian gaat verzitten, zonder al te gretig over te komen. Monod de Froideville tempert zijn stemgeluid, alsof hij wil voorkomen dat iemand meeluistert.

‘Zoals ik nu met u praat, heb ik ook vaak met mijn vrouw gepraat. En uw vragen, waren ook de onze. En omdat je elkaars buren bent, vallen je bepaalde zaken op. Wij hadden op een gegeven moment de indruk dat wij bepaalde auto’s wel heel vaak zagen. En die auto’s bleven vaak langer dan een normaal consult van pakweg een uur of anderhalf uur.’

‘U bedoelt dat Marieke van Boxbergen er één of meer buitenechtelijke relaties op na hield?’, vraagt Brian en krijgt vrijwel direct een rood hoofd omdat hij zich realiseert dat hij te direct is geweest. David Monod de Froideville glimlacht.

‘Dat hebt u mij niet horen zeggen. Ik denk dat hiermee voldoende is gezegd over de verhouding tussen Guido en zijn vrouw. Misschien hebt u nog een vraag?’

Het is duidelijk dat het gesprek nu snel moet worden beëindigd.

Wat nog meer? Brian kan zo snel niets bedenken.

‘Dat was een hoop informatie,’ zegt hij.

‘Ja, ik kan me voorstellen dat u later nog vragen hebt. Dan kunt u mij altijd bellen.’

‘Dat zal ik zeker doen. Dan ga ik weer terug naar Deventer. Mag ik u bedanken voor uw openhartigheid?’

‘Graag gedaan.’

‘Ik beloof u te bellen als de zaak is opgelost.’

‘Als u dat wilt doen. Dat zouden mijn vrouw en ik erg op prijs stellen.’



In het centrum van Bloemendaal zet Brian zijn auto neer. Hij heeft pas om vijf uur afgesproken met Hubert Dijkhuis, in café De Vergulde Zon in Nes aan de Amstel. Hij zal eerst Ellen bellen om haar op de hoogte te stellen van zijn laatste ontdekking en dan ergens in Bloemendaal of anders in Haarlem een internetcafé opzoeken.





45 Donderdag 28 december 9.30 uur



Robert Devenijns rijdt naar het landgoed van Landgraaf, maar ziet meteen dat hij daar niets te zoeken heeft. Politieauto’s rijden af en aan en uit het geluid van blaffende honden maakt hij op dat de recherche bezig is met een grootscheepse zoekactie. Hier wachten heeft geen zin en is bovendien niet zonder risico. Mensen in de omgeving zullen alert zijn op onbekende personen.

Het is beter om zijn pijlen eerst te richten op Harry Beerenkamp. Hij toetst het telefoonnummer in dat hij vanochtend heeft opgezocht. Zoals verwacht neemt er niemand op. Het volgende nummer is van ene Straver, één van de buren. Weer een voorbeeld waarom hij zo goed is in zijn werk. Voordat hij bij Beerenkamp naar binnen glipte, heeft hij de namen onthouden die op de naambordjes stonden van de zes huizen links en rechts van dat van Beerenkamp. Zulk soort dingen doet hij automatisch. Pas vanochtend realiseerde hij zich dat hij die namen paraat had.

‘Met Straver,’ bromt een rokersstem.

‘Goedemorgen, met Van Deelen,’ zegt Robert Devenijns. ‘Ik ben op zoek naar uw buurman Beerenkamp. Weet u waar ik hem kan vinden?’

‘Ik ben zijn secretaresse niet.’

‘U bent zijn buurman. Ik krijg nog geld van hem.’

‘Dan moet u bij hem zijn. Ik heb geen geld.’

‘Ik heb geen tijd voor grapjes. Waar is hij?’

‘Geen idee. De politie zoekt hem ook.’

‘Als je liegt maak ik je af, heb je dat in de gaten?’

‘Echt waar. Man, ik heb niet voor niets in de politiebus gezeten. De politie dacht ook al dat ik wist waar hij was.’

‘Maar je weet vast wel waar ik hem kan vinden.’

‘Echt man, geen idee.’

Robert Devenijns laat het hier voorlopig bij en hangt op. Het is een gunstige ontwikkeling dat Beerenkamp spoorloos is. Dat betekent dat hij van waarde is. Zijn intuïtie zegt hem dat Beerenkamp zijn middel is om in de buurt te komen van Landgraaf. Maar dan moet hij hem wel eerst vinden.

Hij heeft daarvoor een eigen methode ontwikkeld: willekeurig mensen bellen die hem zouden kunnen kennen. Onder het motto ‘soort zoekt soort’ doet hij zich voor als drugsdealer die nog geld van het object tegoed heeft. Zijn ervaring is dat criminelen niets liever doen dan collega’s een loer draaien, zeker als die mogelijkheid op een presenteerblaadje wordt aangeboden. Toen hij nog werkte als politieman had hij al snel in de gaten dat alle luiken dichtgingen als je eerlijk vertelde wie je was.

Hij begint met de buren van wie hij de naam heeft onthouden. Met behulp van zijn laptop met mobiel internet zoekt hij de telefoonnummers op. De eerste drie nummers leveren niets op. Het zijn gewone mensen die eerst van slag zijn dat ze door een wildvreemde worden gebeld en vervolgens schrikken van de naam Beerenkamp. Bij het vierde nummer, van een zekere Ligthart, heeft hij beet.

‘Ja?’

‘Van Deelen. Ik zoek Beerenkamp. Weet jij waar hij is?’

‘Ik ken geen Van Deelen.’

De toon verraadt meteen dat hij een soortgenoot van Beerenkamp te pakken heeft.

‘Dat ben ik. Weet jij waar ik Harry Beerenkamp kan vinden?’

‘Dat gaat je niets aan.’

‘Hoe weet jij dat? Ik krijg nog geld van hem.’

‘Jouw probleem.’

‘Niet mijn probleem, maar het probleem van mijn baas.’

‘Welke baas?’

‘Een baas die ik zo zal melden dat meneer Ligthart geen zin had om mee te werken.’

‘Dat heb ik niet gezegd. Ik zei alleen maar dat ik niet wist waar Beerenkamp is.’

‘Misschien ken je iemand die wel weet waar hij is.’

‘Je zou het kunnen proberen bij De Sluis.’

‘De Sluis?’

‘Zijn stamkroeg. Vraag daar maar naar Jan Beker, die weet wel eens wat.’

‘Ik wist dat je me verder kon helpen,’ besluit Robert Devenijns het gesprek. Hij moet dus naar Café De Sluis, maar daar is het nu te vroeg voor. Wat kan hij verder doen op dit moment? Niet veel. Hij besluit naar het politiebureau te rijden en daar af te wachten wat er gaat gebeuren. Ondertussen zal hij op internet zoeken naar informatie die hem dichter bij Landgraaf kan brengen. Hij moet iets vinden om Landgraaf onder druk te zetten. Dat is de enige manier waarop hij Landgraaf kan bewegen de uitstaande rekening van anderhalve ton te betalen.





46 Donderdag 28 december 10.30 uur



Jozef en Ellen zitten met Guido Landgraaf in de keuken van Lankbergen. De sfeer is gespannen. Voor zover Ellen kan beoordelen is er niemand anders meer in huis. Dat betekent dat de zussen van Marieke weer weg zijn.

‘Ik geloof er niets van dat u een afspraak had met een schrijver. Geen enkele uitgeverij zegt iets te weten van een biografie over Guido Landgraaf. Eerlijk gezegd vroeg een aantal zich hardop af of daar wel een markt voor zou zijn,’ zegt Jozef.

‘Dat denk ik zelf wel. Mensen willen nu eenmaal helden, grote voorbeelden, leiders waaraan ze zich kunnen optrekken.’

Jozef zegt niet wat op Ellens lippen ligt: en u denkt dat u dat bent? Zijn blik zegt duidelijk ja op die vraag.

‘Uw verhaal is niet geloofwaardig. Niemand kan bevestigen dat u een afspraak had en er zijn geen getuigen die kunnen bevestigen dat u die middag in Nunspeet was. Ook kan niemand bevestigen dat er voornemens waren om een biografie over u uit te geven.’

‘Dat zou ik ook niet doen als ik uitgever was. Ik zou zo’n plan zo lang mogelijk geheim houden.’

Vol ongeloof laat Ellen de laatste opmerking tot zich doordringen. Denkt Landgraaf dat ze met een vrijblijvend gesprek bezig zijn? Zou hij geen idee hebben van de ernst van de situatie? Of is het een bewuste gesprekstactiek?

‘Meneer Landgraaf, weet u wat de gevolgen kunnen zijn als u geen verifieerbaar alibi hebt?’

‘Dat ik verdachte ben. Maar dat is natuurlijk absurd. Ik ga mijn eigen vrouw toch niet ombrengen?’

‘Ik heb wel gekkere dingen meegemaakt.’

‘Beschuldigt u mij? In dat geval wordt de aard van dit gesprek anders. Dan zal ik verder zwijgen en verwijs ik u naar mijn advocaat.’

‘Daar is geen sprake van. Wij onderzoeken twee moordzaken en daarbij is uw informatie van cruciaal belang. Mag ik u het volgende laten zien?’

Jozef pakt de vijf opgevouwen A4-tjes met de mailberichten aan Harry Beerenkamp uit zijn jaszak en overhandigt ze aan Guido Landgraaf. Die bestudeert ze, ogenschijnlijk emotieloos.

‘Wat is dit voor grap?’, vraagt hij rustig.

‘Dat vroegen wij ons ook af. Wat voor belang kunt u erbij hebben om al dat gedoe op uw landgoed te ensceneren?’

Het hoofd van Guido Landgraaf wordt rood en zijn blik verhardt.

‘Bent u wel goed bij uw hoofd!’, blaft hij. ‘Denk toch na! Wat is het nummer van uw superieur? Als ik iemand zo’n idiote opdracht wil geven, dan gebruik ik toch geen mailadres met mijn eigen naam? Een hotmailadres kan iedereen op elke plaats onder elke naam aanmaken. Dit is te gek voor woorden. Iemand wil mij te pakken nemen. Wie is die Harry Beerenkamp in godsnaam? Van de man heb ik nog nooit gehoord.’

Ellen slikt. Guido Landgraaf verwoordt exact het ongemakkelijke gevoel dat ze gisteravond had. Norman zei namelijk precies hetzelfde. Waarom heeft ze dat niet meteen tegen Jozef gezegd? Hij heeft geen idee hoe die dingen met computers werken. Aan de andere kant reageert Landgraaf wel heel snel. Dat zou er ook op kunnen duiden dat hij bewust die naam heeft gebruikt. Om de illusie te wekken dat het andermans werk is.

‘Dat snap ik,’ zegt Jozef rustig. ‘Het is niet meer dan een open vraag. Ik laat u alleen de mails zien die wij op de computer van Harry Beerenkamp hebben gevonden. Uit uw reactie maak ik op dat ze niet van u afkomstig zijn. Klopt dat?’

Guido Landgraaf zucht.

‘Dit begint een nachtmerrie te worden. Straks beland ik in de cel omdat ik mijn eigen vrouw zou hebben omgebracht.’

Jozef zwijgt. De stilte wordt onderbroken door het gepiep van de telefoon van Ellen. Ze ziet dat het Brian is en loopt de keuken uit. Ademloos luistert ze naar wat Brian vertelt. Als Brian heeft opgehangen keert ze terug naar de keuken en vraagt Jozef even mee naar buiten te komen.

‘Zal ik dan nog wat koffie maken?’, vraagt Landgraaf, die zich weer heeft herpakt.

‘Graag.’

Op de gang herhaalt Ellen wat Brian haar net heeft verteld. Jozef vloekt. Een reactie die Ellen niet goed kan plaatsen.

‘Goed,’ zegt Jozef. ‘Laten we hem maar meteen met deze feiten confronteren.’

Er staan drie dampende koppen op de grote keukentafel.

‘Dat was een collega,’ zegt Jozef. ‘Hij heeft informatie boven tafel gehaald die ik graag wil verifiëren.’

Guido Landgraaf toont geen reactie.

‘Ik heb u diverse keren gevraagd of er mogelijk vijanden zijn die u het leven zuur willen maken. U ontkent steeds dat die er zijn.’

‘Dat is niet waar. Als ze er zijn, ken ik ze niet.’

‘Ook goed. Dit gaat over de periode van 1995 tot 1999.’

‘Toen was ik het spoor bijster. Noem het overspannenheid, noem het een midlifecrisis, noem het krankzinnigheid. Ieder mens heeft perioden dat het niet gaat zoals je het graag zou willen.’

‘U was overspannen geraakt en ontslagen.’

Guido Landgraaf knikt.

‘Als ik het goed begrijp heeft een IJslandse leraar u bewogen om uw huis te verlaten en op zoek te gaan naar de zin van het leven, of zoiets.’

‘Zoals ik al heb gezegd, ik was de weg kwijt. Om precies te zijn, Abel Aldarvisur schreef mijn overspannenheid toe aan de onrust van mijn ziel.’

‘En moedigde u daarom aan nageslacht te verwekken.’

‘U bent zeker op bezoek geweest bij David Monod de Froideville?’

Jozef kijkt Ellen vragend aan. Die trekt haar schouders op.

‘David Monod de Froideville is twintig jaar mijn buurman geweest in Bloemendaal. Een pseudopsycholoog die altijd prat ging op zijn mensenkennis. Deed niets anders dan corrupte regeringsfunctionarissen in ontwikkelingslanden een fooi geven in ruil voor de vrijheid om de lokale bevolking uit te buiten en hun grondstoffen voor een appel en een ei te exploiteren.’

‘Ik ken de man niet,’ antwoordt Jozef droog.

‘Eén van de visies van Abel Aldarvisur was inderdaad dat de mens een nageslacht nodig heeft om de ziel te ruste te kunnen leggen na de dood. Het kan best zijn dat ik dat toen geloofde. Er was natuurlijk veel meer. Zijn kracht was om mensen in contact te brengen met zichzelf. In een periode van een paar jaar was ik mezelf kwijtgeraakt. Ik was directeur geworden en werkte als een bezetene om alles wat ik onder ogen kreeg te lezen en er een mening over te vormen. De schaarse vrije momenten die ik me gunde, gebruikte ik om de meest exotische vakantiebestemmingen te bezoeken. Waardoor ik mijn basis nog verder ondermijnde. Abel leerde mij dat niet het strand van Bali, het duiken in de Rode Zee, het wandelen in de Andes mij terugbracht op aarde, maar het poten van zaadjes in de grond en het oogsten van zoete vruchten.’

‘Dat klinkt mooi. Toch heeft u met hem gebroken.’

‘Zo zwart-wit was het niet. Misschien heb ik wel eens doen voorkomen dat wij met een grote klap uiteen zijn gegaan. Dat was echter niet zo. Hij heeft me een heleboel dingen geleerd. Op een gegeven moment was ik echter klaar met hem. Hij had mij genezen, zo zou je kunnen zeggen. Ik wilde graag terug naar Marieke en zij dwong mij min of meer om afstand te nemen van Abel.’

‘En dat hebt u gedaan?’

‘Ja, en Abel had daar begrip voor?’

‘Hij was een groot mens. Hij stond daar boven.’

Op dat moment piept de telefoon van Ellen weer. Ze herkent het nummer niet. Toch loopt ze naar buiten om te beantwoorden.

‘Met Walter Herzog, is Jozef er ook. Ik wil hem dringend spreken.’

Ellen loopt terug naar de keuken.

‘Jozef, het is voor jou. Herzog, het kan niet wachten.’

Jozef springt op en loopt naar buiten. Tien tellen later is hij terug. Zijn gezicht staan somber.

‘Meneer Landgraaf, wij nemen u mee naar het politiebureau. U wordt verdacht van moord op uw vrouw Marieke van Boxbergen.’

Guido Landgraaf kijkt Jozef met grote ogen aan.

‘Dat moet een vergissing zijn,’ stamelt hij.

‘Het spijt mij. Wilt u meekomen?’

Jozef en Ellen lopen mee met Landgraaf terwijl hij het huis afsluit.

‘De huidschilfers onder de nagels van Marieke van Boxbergen zijn van hem,’ fluistert Jozef als Landgraaf even buiten gehoorsafstand is.





47 Donderdag 28 december 11.45 uur



Robert Devenijns schenkt het laatste restje koffie uit de thermoskan in de stenen mok die vast onderdeel is van het interieur van zijn auto. Zijn korte zoektocht op internet heeft niet direct geleid tot aanknopingspunten om dichter bij Landgraaf te komen. Meestal is dat geen goed teken. Langer zoeken levert zelden meer relevante informatie op. Dan is het beter om zijn pijlen te richten op Harry Beerenkamp. Hij moet erachter zien te komen waarom Beerenkamp het op Landgraaf had gemunt.

Hij kijkt op. Door het steegje naast het politiebureau komt een politieauto aangereden, gevolgd door een bordeauxrode Peugeot 404. Die auto heeft hij vanochtend ook gezien, bij het landgoed Lankbergen. Robert Devenijns pakt zijn verrekijker om de gezichten van de inzittenden van beide auto’s te kunnen zien. Zijn hart slaat een keer over als hij Guido Landgraaf herkent, geflankeerd door een politieagent op de achterbank van de politieauto. Het is duidelijk dat hij is gearresteerd en niet voor een paar informatieve vragen naar het bureau wordt gebracht.

Wat heeft dat te betekenen? Iemand als Landgraaf wordt niet zomaar gearresteerd. Verschillende scenario’s schieten door zijn hoofd. Wordt hij verdacht van de moord op zijn vrouw? Heeft het te maken met de dood van de jongen? In dat geval wordt het voor hem ook gevaarlijk. Afgaand op de berichten in de krant is hij waarschijnlijk één van de laatste mensen die de jongen in levende lijve heeft gezien.

Robert Devenijns heeft moeite om de situatie te doorgronden. Moet hij blij zijn met deze ontwikkeling? Of kan hij nu definitief naar zijn centen fluiten? Dat laatste is het geval als Landgraaf wordt veroordeeld voor moord op zijn vrouw. Zolang het nog niet zover is, biedt de ontstane situatie echter vooral kansen. Als Landgraaf inderdaad is gearresteerd op verdenking van het een of ander, kan de komst van een advocaat niet lang op zich laten wachten. De advocaat wordt zijn brug naar Landgraaf.



Een uur later volgt Robert Devenijns met zijn blik de zwarte BMW die een plekje zoekt op de parkeerplaats voor het politiebureau. Op de kentekenplaat ziet hij de naam van een bekende autodealer uit Amsterdam. Uit de auto stapt een man in zwart pak die bij het politiebureau naar binnen gaat. Tevreden stelt hij vast dat hij de situatie juist heeft ingeschat. Hij leest het briefje dat hij het afgelopen uur heeft geschreven, nog een keer door.



Geachte heer Landgraaf, wij hebben elkaar gisteren gesproken. Dat gesprek is niet verlopen zoals ik graag had gezien. Wij hadden een afspraak. Ik zou u van een probleem verlossen en dat heb ik gedaan. Dat uw vrouw is vermoord en die jongen ook is tragisch, maar het heeft niets te maken met de opdracht die ik voor u heb uitgevoerd. Via deze ongebruikelijke weg wil ik u verzoeken alsnog het afgesproken bedrag voor mijn adequaat uitgevoerde opdracht binnen een week over te maken op mijn rekening. Met mijn informatie kan ik ervoor zorgen dat u als vrij man de politiecel verlaat. Ik kan er echter ook voor zorgen dat u de komende tien jaar doorbrengt in de gevangenis. Dat laatste zal ik zeker doen als u volhardt in uw weigering mij te betalen voor de diensten die ik overeenkomstig onze afspraak heb geleverd. Ik reken op een goede afloop.



De brief is goed. Hij twijfelt echter of dit al het juiste moment is om deze troef uit te spelen. In feite weet hij nog te weinig. Zijn dreigement werkt alleen als Landgraaf angst heeft veroordeeld te worden. Aan de andere kant is er ook de mogelijkheid dat Landgraaf al heeft bekend en niets meer te verliezen heeft. In dat geval zal Landgraaf zijn brief doorspelen aan de politie en wordt het een boomerang. Timing is cruciaal.



Omdat hij zijn brief nu nog niet aan Landgraaf kan overhandigen, is het niet zinvol om te blijven wachten tot de advocaat weer naar buiten komt. Daarom moet hij de naam en het adres van de advocaat zien te achterhalen. Hij stapt uit zijn auto en loopt richting de zwarte BMW. Niet zelden laten mensen iets in hun auto liggen waar hun naam op staat. Dat is in dit geval niet anders. Op een envelop ziet hij het logo van Le Monchy, één van de duurste advocatenkantoren uit Amsterdam. Dan ziet hij op de achterbank een verslag van een vergadering waarop de naam Louis Breur in de lijst van aanwezigen met een gele stift is gemarkeerd. Robert weet genoeg. Als de tijd rijp is kan hij de advocaat van Landgraaf vinden.



Hij besluit om naar café De Sluis te gaan, op zoek naar Jan Beker.





48 Donderdag 28 december 13.30 uur



‘Harry, zit niet zo te zeiken. Je lijkt wel een mietje,’ zegt Gerrit van der Kraats, de voormalige manager van Harry Beerenkamp.

‘Jij hebt makkelijk praten. Ik heb verdomme een kruis op mijn voorhoofd staan.’

‘Vrouwen vinden mannen met littekens aantrekkelijk, las ik laatst.’

‘Maar niet in de vorm van een kruis. Misschien kan ik daarmee scoren op een EO-jongerendag, maar niet hier op straat.’

‘Ik zet er gerust een sneetje bij, als je daar gelukkiger van wordt.’

‘Doe dat maar. Dan hebben we dat gehad.’

Harry haalt een stiletto uit de binnenzak van zijn leren jas.

‘Wat moet het worden?’

‘Niets, het moet niets worden. Gewoon een litteken.’

‘Oké.’

In een flits ziet Harry de arm van Gerrit richting zijn hoofd bewegen. Ook als hij had gewild, dan was hij te laat geweest om de hand met het blinkende mes te ontwijken. Verschrikt grijpt Harry naar zijn voorhoofd. Een snerpende pijn verspreidt zich naar zijn rechteroog en naar zijn hersenpan. Warm bloed loopt via zijn handpalm naar beneden, zijn mouw in.

‘Kijk een beetje uit voor mijn meubilair,’ zegt Gerrit. ‘In de keuken hangt wel een doek.’

Vloekend staat Harry op. De pijn blijft nu constant en is te verdragen.

‘Een biertje?,’ vraagt Gerrit als Harry terugkomt. Hij knikt behoedzaam om te voorkomen dat de wond opnieuw gaat bloeden.

‘Wat heb je nu nog?’, vraagt Gerrit.

‘Dat heb ik al gezegd. Niemand zal geloven dat ik Rob niet heb vermoord. Iedereen heeft gezien dat ik om twee uur met hem de shoarmatent heb verlaten en dat we samen over de Brink liepen.’

‘En je weet zeker dat je er niets mee te maken hebt?’

‘Gerrit, dat moet je geloven. Die vent was een prof.’

‘Jij ook.’

‘Nee, Gerrit. Niet zo. Ik kan iemand wel klappen geven. Maar die vent sloeg Rob met één klap tegen de grond. Zo hard dat Rob in één keer dood was.’

Gerrit van der Kraats kijkt zijn voormalige pupil ongelovig aan.

‘Als jij het zegt.’

‘Echt waar, Gerrit. Als de politie me pakt, naaien ze me.’

‘Oké.’

‘En op tweede kerstdag is de vrouw van Landgraaf neergestoken. Op dat moment zat ik in de auto. Omdat ik bang was dat ze me op zouden pakken voor de dood van Rob. Alleen weet niemand dat.’

‘Waar was je dan?’

‘Op weg naar jou.’

‘Maar je belde pas om acht uur aan.’

‘Omdat je overdag niet thuis was. Ik heb wat door Amsterdam gelopen.’

‘En ook van die vrouw weet je niets?’

‘Ik zweer het, Gerrit. Toen zat ik in de auto, op weg naar Amsterdam. Waarom zou ik dat doen?’

‘Waarom heb je die andere dingen op dat landgoed gedaan, Harry? Snap je dat ik denk dat je me belazert?’

‘Iemand heeft geprobeerd me te naaien, Gerrit. Ik zit echt in de shit, man.’

‘Wat wil je?’

‘Een plek waar ik voorlopig veilig ben. Tot die zaak is opgelost.’

‘Ik heb nog wel een kamertje in Oost. Een maand, niet langer. Ik ben het Leger des Heils niet.’

‘Dat zou mooi zijn, Gerrit. Ik wist dat ik op je kon rekenen.’





49 Donderdag 28 december 14.30



‘De geurproef is duidelijk,’ zegt Piet van Gestel. ‘Op het mes en de doek zit de geur van Landgraaf.’

‘Zeker weten?’, vraagt Jozef.

‘Absoluut. Honderd procent.’

‘Ik bedoel vooral de procedure. Heb je zwart op wit dat de proef correct is uitgevoerd? De advocaat zal daar om vragen.’

‘Geen zorgen,’ antwoordt Piet.

‘Mooi, dan gaan we nu naar Gerard Maas.’



Gerard Maas zit met zijn rug naar de deuropening te bellen als Jozef voorzichtig op de openstaande deur klopt. De districtschef gebaart Jozef, Ellen, Brian en Piet naar binnen te komen.

‘Dat was het OM. Uiteraard met de waarschuwing de zaak met uiterste voorzichtigheid te behandelen.’

‘Doen wij ooit anders?’, vraagt Jozef.

Gerard Maas glimlacht.

‘Laat maar eens horen wat we hebben,’ zegt hij.

‘Vier punten,’ begint Jozef. ‘Eén, de dood van Marieke van Boxbergen levert Landgraaf vijfentwintig miljoen op. Die was hij in theorie kwijt omdat ze in gemeenschap van goederen waren getrouwd.’

‘In het geval dat ze gingen scheiden,’ vult de districtschef aan.

‘Twee, Landgraaf heeft geen alibi. Het verhaal dat hij vertelt is ongeloofwaardig en vooralsnog niet te verifiëren. Drie, onder de nagels van Marieke van Boxbergen zat DNA-materiaal van Landgraaf. En vier, het moordwapen en de doek waarin het was begraven in de tuin van het landgoed, dragen de geur van Landgraaf.’

Gerard Maas kijkt alle vier aanwezigen een moment in de ogen. Ellen knikt onwillekeurig als Gerards blik die van haar raakt.

‘Dat zijn de feiten,’ zegt hij tenslotte. ‘En het gevoel? Wat zegt dat?’

Niemand zegt iets.

‘Ellen?’, zegt Gerard. Ze heeft de vraag verwacht, alleen stelt niet Jozef hem maar Gerard Maas.

‘Inderdaad, de feiten spreken voor zich. Waar ik moeite mee heb is de relatie met de andere zaken. Daarbij zie ik drie dingen. Eén, waarom heeft Guido Landgraaf opdracht gegeven aan Harry Beerenkamp om rotzooi te schoppen op zijn landgoed?’

‘Om een dwaalspoor te creëren,’ zegt Jozef.

‘Dat vind ik dan behoorlijk omslachtig.’

‘Juist om het geloofwaardig te maken.’

‘Ga verder, Ellen. Wat is punt twee?’, vraagt Gerard.

‘Punt twee, de dood van Rob Meier. Wat heeft dat ermee te maken?’

‘Waarschijnlijk niets,’ zegt Jozef. ‘We hebben nog geen andere hypothese dan dat Harry Beerenkamp de dader is. We zijn naar hem op zoek.’

‘Kan zijn,’ antwoordt Ellen. ‘Maar zeker is dat niet. Punt drie, we hebben het vermoeden dat een onbekende persoon de gebeurtenissen op kerstavond op het landgoed heeft gadegeslagen. Dat is voor mij het grootste mysterie. Wie was dat? Waarom? Er is dus nog een onbekende. En zolang we die niet hebben, missen we volgens mij cruciale informatie.’

Gerard Maas kijkt de groep rond.

‘Reacties?’, vraagt hij.

‘Ja, nog één ding,’ zegt Ellen. ‘Wij denken dat Landgraaf zelf opdracht heeft gegeven aan Harry Beerenkamp op grond van de mails die zijn verzonden met het mailadres guido.landgraaf@hotmail.com . Dat is geen sterk bewijs. Iedereen kan in principe dat mailadres aanmaken.’

‘Hm, stel even dat iemand anders dat mailadres heeft aangemaakt. Dat werpt toch een ander licht op de zaak. Dan is die andere persoon niet alleen verantwoordelijk voor de geintjes op het landgoed, maar wil die persoon ook doen voorkomen dat Landgraaf zelf schuldig is,’ zegt Gerard Maas.

‘Dat klinkt behoorlijk verknipt,’ zegt Jozef.

‘Snappen jullie mijn zorg?’, vraagt Gerard.

Iedereen knikt.

‘Ik stel het volgende voor,’ zegt Gerard. ‘Voorlopig houden we Landgraaf vast. Daarvoor hebben we voldoende redenen. We spelen open kaart en confronteren hem met de bewijzen. Dan moet hij wel over de brug komen. Als hij niet gaat praten, is een aanklacht onvermijdelijk. Verder gaan we door met het onderzoek. Nog meer informatie over Landgraaf en zijn vrouw. Als hij niet de dader is, moet iemand anders een motief hebben gehad. Akkoord?’

Iedereen knikt weer.





50 Donderdag 28 december 15.00 uur



Door de ruiten ziet Robert Devenijns dat de tijd in café De Sluis dertig jaar stil is blijven staan. Bruine wanden met schrootjes, groen geruite kleedjes op formicatafels met barsten en brandvlekken, versleten roodbruine Heugaveldtegels en één tap waar Heineken uitkomt. Bovendien is het rookverbod geheel aan de uitbater en bezoekers van De Sluis voorbij gegaan. Het café staat blauw van de rook.

Robert weet dat zijn entree meteen goed moet zijn. Dit soort cafés aan de rand van de stad draaien al decennia op dezelfde gasten en een nieuwe bezoeker wordt met argusogen bekeken. Als hij binnenkomt zal iedereen zich omdraaien en hem van top tot teen bekijken. In minder dan een seconde zal hij de gasten ervan moeten overtuigen dat hij geen verdwaalde toerist is, maar iemand die weet waarvoor hij komt. Bovendien moet hij zelfverzekerd zijn, maar beslist niet arrogant. Niet nieuwsgierig, maar ze mogen wel weten dat hij iemand zoekt.

Hij haalt diep adem en duwt de zware houten deur open. Er klinkt Nederlandstalige piratenmuziek die hij nog nooit heeft gehoord. Wat hij verwachtte gebeurt, gesprekken vallen stil en vrijwel iedereen draait zich gelijktijdig om. Met een klein knikje groet Robert alle aanwezigen en loopt rustig door naar de bar. Er is nog één kruk onbezet.

‘Is die vrij?’, vraagt hij aan de stevige man die er naast zit. De man kijkt hem aan zonder iets te zeggen, neemt een slok bier en knikt dan. De barman die hem de hele tijd heeft geobserveerd, draait zijn hoofd om als Robert aanstalten maakt om iets te bestellen. Geduldig wacht Robert tot de barman weer zijn kant op kijkt.

‘Een vaasje, alstublieft.’

De barman houdt een glas onder de tap.

‘Er komen hier niet zo vaak vreemden,’ zegt hij zonder op te kijken. ‘Zeker niet in de winter.’

‘Ik ben hier inderdaad nog nooit geweest.’

De barman zet het glas bier op de bar.

‘Ik zoek Harry Beerenkamp,’ zegt Robert rustig. Hij ziet dat de barman zijn best doet om niet te reageren. Het gesprek tussen de twee mannen naast hem stopt abrupt en synchroon reiken beide mannen naar hun glazen bier.

‘Die is hier niet,’ zegt de barman.

‘Weet u waar hij wel is.’

‘Ik ben alleen maar barman, geen oppas.’

De mannen naast Robert draaien zich nu om en lachen om de grap van de barman.

‘Men heeft me gezegd dat Jan Beker misschien weet waar hij is. Is die er?’

De barman weifelt even en verraadt daarmee dat hij er is.

‘Waarom wilt u dat weten? Dit is een café, geen informatiebalie.’

Weer lachen de twee mannen naast Robert.

‘Nee, maar we hebben wel een VVV,’ zegt één van hen. ‘Of een consultatiebureau,’ zegt de ander met een grijns. Robert beantwoordt hun opmerkingen door ze beiden een paar tellen recht in de ogen te kijken. Vervolgens kijkt hij weer naar de barman. Ondertussen heeft hij alle mannen aan de bar gezien. Hij weet vrijwel zeker dat de tweede man van rechts, met het grijze korte haar en een bril op, de man is die hij zoekt.

‘Is dat hem?’, vraagt hij aan de barman. Die knikt.

Robert neemt zijn glas op en loopt naar de grijze man.

‘Jan Beker?’, vraagt hij.

De man knikt.

‘Ik heb een vraag. Heb je er bezwaar tegen als we even aan een tafeltje gaan zitten?’

Zonder iets te zeggen staat de man op en loopt naar het tafeltje in de hoek van het café.

‘Biertje?’, vraagt Robert als hij er bij gaat zitten. De man schudt zijn hoofd.

‘Wat wil je weten?’

‘Waar Harry Beerenkamp is.’

‘Waarom denk je dat ik dat weet.’

‘Dat heb ik gehoord.’

‘Van wie?’

‘Dat doet er niet toe.’

‘Ik heb geen idee waar Harry is.’

‘Weet je wel dat hij wordt gezocht door de politie?’

‘Zoiets heb ik gehoord.’

‘Weet je ook dat hij verdacht wordt van de moord op die jongen?’

‘Ik was er niet bij.’

‘Dat verwachtte ik ook niet. Het punt is dat ik Harry moet vinden voordat de politie hem vindt.’

De man zwijgt.

‘Maar dat kan ik niet alleen. Ik ken Harry Beerenkamp namelijk niet. Ik weet alleen dat hij me een hoop geld schuldig is. Als de politie hem te pakken heeft, kan ik naar mijn geld fluiten.’

‘Pech voor jou.’

De grijze man maakt aanstalten om op te staan en weer terug te keren naar zijn plek aan de bar.

‘Weet je ook wat er eergisteren is gebeurd in zijn huis?’

Robert ziet dat de man schrikt. Nu snel doordrukken.

‘Zal ik de details vertellen? Of heeft hij je het misschien zelf verteld?’

‘Ik, ik heb het gehoord.’

‘Problemen, Jan?’, vraagt één van de mannen aan de bar.

Jan Beker schudt zijn hoofd.

‘Nou?’, vraagt Robert dwingend. ‘Ik begrijp dat je niet weet waar Beerenkamp is. Maar waar zou hij kunnen zijn?’

De grijze man denkt na.

‘Ik denk dat hij naar Gerrit van der Kraats is.’

Robert kijkt de man vragend aan.

‘Zijn oude manager. Die heeft hem een jaar of tien geleden ook geholpen.’

‘Werd hij toen ook verdacht van moord?’

‘Harry is geen moordenaar. Alleen maar stom. Hij was de beste kickbokser van Nederland, maar wilde zich niet aansluiten bij de bond. Hij dacht dat hij meer geld kon verdienen in het illegale circuit, waar om grof geld wordt gegokt. In het begin, toen hij als nieuwkomer alle gevestigde namen versloeg, was dat ook zo. Het ging fout toen de grote bazen zich ermee gingen bemoeien en hem opdracht gaven partijen opzettelijk te verliezen. Dat kon Harry niet. Na twee missers was de keus aan hem, meedoen of eruit stappen. Natuurlijk bleef hij meedoen. De eerste grote wedstrijd was de opdracht duidelijk, neergaan in de achtste ronde. Het tegenovergestelde gebeurde. Harry mepte zijn tegenstander in de zevende ronde knock-out.’

‘En toen moest hij maken dat hij weg kwam.’

‘Gerrit heeft hem verstopt totdat de storm voorbij was.’

‘Gaat zo’n storm voorbij? Dat weet ik niet.’

‘Hij moest dokken natuurlijk, en flink ook. Gerrit heeft de onderhandelingen voor hem gevoerd.’

‘En waar kan ik die Gerrit van der Kraats vinden?’

‘Hij heeft een sportschool, ergens in Amsterdam-Noord.’

‘Dat is makkelijk na te gaan. Bedankt in ieder geval.’

Robert loopt naar de bar en legt er een briefje van vijftig euro op.

‘Voor mijn biertje en die van Jan,’ zegt hij en draait zich om zonder een antwoord van de barman af te wachten. Hij weet uit ervaring dat sentimenten zo om kunnen slaan. Als één van die stevige mannen aan de bar opeens bedenkt dat hij toch een hekel aan hem heeft, is hij kansloos. Hij haalt opgelucht adem als hij zijn auto start en wegrijdt. Zijn hartslag daalt met minstens twintig slagen per minuut.

Maar waar gaat hij naartoe? Wat is zijn volgende stap? Het belangrijkste is om er achter te komen waarom Landgraaf is opgepakt, hoe lang hij nog wordt vastgehouden en wat zijn positie is. Op dit moment heeft Robert helaas geen ingangen bij de politie. In Amsterdam kent hij verschillende politiemensen die hij kan vragen om er eens naar te informeren. In Deventer kent hij niemand. Daarom besluit hij om naar Amsterdam te gaan. Als de informatie van Jan Beker klopt, zit Harry Beerenkamp daar ergens verstopt. Ook kan hij daar de advocaat van Landgraaf vinden. Misschien is dat wel de beste stap. Morgen contact opnemen met Louis Breur van advocatenbureau Le Monchy. Kijken of de advocaat geïnteresseerd is in de verblijfplaats van Harry Beerenkamp. Bij het stoplicht slaat hij rechtsaf, richting de A1.





51 Donderdag 28 december 15.30 uur



Jozef en Ellen lopen door de gang van het politiebureau naar de verhoorkamer.

‘Bereid je maar voor op het ergste,’ zegt Jozef. ‘Die Breur is één van de meest gehate advocaten in het vaderlandse topsegment. Zijn strategie is dat hij de politie of de aanklager het bloed onder de nagels vandaan haalt en wacht totdat de door hem veroorzaakte ergernis tot fouten leidt. Daar heeft hij veel succes mee.’

De sfeer in de verhoorkamer is om te snijden. Uit de blik waarmee Guido Landgraaf Jozef en Ellen begroet als zij binnenkomen, spreekt minachting. Louis Breur, de advocaat van Guido Landgraaf, maakt op Ellen meteen een onsympathieke indruk. Met een uitgestreken gezicht kijkt hij haar emotieloos aan. Ze kan niet voorkomen dat ze afwerend reageert op de ijskoude blik.

‘Jozef Laros.’

De advocaat negeert Jozefs uitgestoken hand en lijkt zich van Ellens aanwezigheid helemaal niet bewust.

‘Waar gaan we het over hebben?’, vraagt de advocaat. ‘In mijn ogen houdt u mijn cliënt ten onrechte vast en hoe sneller we deze poppenkast kunnen beëindigen, hoe liever het mijn cliënt is.’

De gevatte reactie die Ellen van Jozef verwacht blijft achterwege.

‘Uw cliënt zit vast op verdenking van moord op zijn vrouw Marieke van Boxbergen. Als u er geen bezwaar tegen heeft zal ik de feiten die daartoe aanleiding geven samenvatten.’

Het valt Ellen op dat Jozef zich uitsluitend richt tot de advocaat. Jozef wacht even en kijkt de advocaat in de ogen. Die geeft geen krimp.

‘Uw zwijgen beschouw ik maar als instemming. Ik hoor wel als ik uw signaal verkeerd interpreteer. Marieke van Boxbergen is om het leven gebracht door messteken. Het moordwapen is gevonden in het bos behorende tot het landgoed Lankbergen, gewikkeld in een doek. Het moordwapen en de doek leverden in een correct uitgevoerde geurproef een positieve match op met uw cliënt. Onder de nagels van het slachtoffer is lichaamsmateriaal aangetroffen waarvan het DNA-profiel overeenkomt met dat van uw cliënt. Het alibi van uw cliënt hebben wij niet kunnen verifiëren. Dat zijn de feiten.’

Jozef wacht op een reactie, maar die komt niet.

‘Naast deze harde feiten is er informatie waarvan wij de betekenis niet goed kunnen inschatten. Bij een dergelijke moord hoort vrijwel zeker een motief. Hier tasten wij eerlijk gezegd in het duister. Ervan uitgaande dat op de rekening van uw cliënt inderdaad een bedrag staat van vijftig miljoen, zoals de kranten hebben geschreven, is uw cliënt door de dood van zijn vrouw, met wie hij in gemeenschap van goederen was getrouwd en die wellicht een scheiding overwoog, in principe vijfentwintig miljoen rijker geworden.’

Ellen observeert Guido Landgraaf. Even maakt zijn stoïcijnse blik plaats voor iets dat lijkt op een emotie. Uit een reflex van zijn schouder concludeert Ellen dat hij zich moest inhouden om niets te zeggen.

‘Daarnaast zijn er aanwijzingen dat uw cliënt de aan de moord voorafgaande gebeurtenissen zelf heeft geregisseerd. Hoe dat verband houdt met de moord, is voor ons nog een vraag. U begrijpt dat de optelsom van feiten en vermoedens uw cliënt als verdachte bestempelen. Ik kan niet nalaten te stellen dat wij uw cliënt hebben leren kennen als weinig mededeelzaam en weinig coöperatief. Daar wil ik het voorlopig maar even bij laten.’

Voordat iemand iets kan zeggen, is Jozef opgestaan en naar de deur van de verhoorkamer gelopen. Hij houdt de deur open voor Ellen.

‘Je doet het altijd fout met die lui,’ zegt Jozef als ze naar zijn kamer lopen. ‘Ik had er graag een normaal verhoor van gemaakt, maar dat leek me gezien de houding van die advocaat niet mogelijk.’

‘Maar wat beoog je nu dan? Probeer je een wig te drijven tussen Landgraaf en zijn advocaat?’

‘Niet zo bewust. Ik wil maar één ding, namelijk dat Landgraaf gaat praten. En die kans is alleen maar kleiner geworden met een advocaat die niets zegt en ons laat praten, erop speculerend dat wij een keer een fout maken.’

Ellen weet niet of Jozef gelijk heeft. Hij heeft haar er wel van overtuigd dat de betrokkenheid van een spijkerharde, handige advocaat vraagt om een speciale aanpak, waarbij te weinig doen beter is dan te veel.

‘Wat ga jij doen?’, vraagt Jozef.

‘Ten eerste, nadenken. Ten tweede heeft Norman vanochtend gezegd dat hij dat mailadres van Guido Landgraaf nader wil onderzoeken. Hij is er van overtuigd dat Landgraaf het niet zelf heeft aangemaakt en hij denkt dat hij kan achterhalen door wie of waar dat wel is gebeurd.’

‘Het wordt toch geen familiebedrijf?’

‘Alsjeblieft niet. Ik heb hem juist gevraagd wat meer afstand te houden. Dit zie ik echter als een specifieke vraag die maar beter door een deskundige kan worden uitgezocht. Wat jij?’

‘Vooralsnog akkoord, maar laten we het er morgen nog even over hebben. Nu ga ik naar huis. Er komen vier vrienden eten en ik kan het niet maken om niet te komen. Zelfs de flexibiliteit van Margot heeft grenzen. Bovendien wil ik dat zelf niet. Zullen we elkaar morgen om een uur of half acht treffen bij Averroës?’

‘Dat lijkt me goed.’



Ellen loopt naar haar kamer en belt Norman. Ze vertelt kort wat ze vandaag heeft meegemaakt.

‘En jij? Heb je wat kunnen ontdekken?’, vraagt ze. ‘Dat mailadres zou wel eens cruciaal kunnen zijn.’

‘Ik probeerde je net te bellen, maar ik kreeg je voicemail. Ik begrijp dat jullie in gevecht waren met een advocaat.’

‘Inderdaad.’

‘Nou, hou je vast. Ik heb interessant nieuws. Een vriend van mij werkt bij een internetprovider en heeft veel contacten. Hij heeft voor mij uitgezocht door wie het mailadres guido.landgraaf@hotmail.com is aangemaakt.’

Ellens hart begint sneller te kloppen.

‘Een naam heeft hij niet, maar wel de computer waarop. Het is een oud e-mailadres dat al in 1998 is aangevraagd. Hotmail was toen net in de lucht. Volgens mijn vriend is het adres aangevraagd op een computer van het ministerie van Economische Zaken in Den Haag.’

‘Een ministerie?’

‘Ja, daar was hij vrij zeker van.’

‘Jemig, wat betekent dat?’

‘In ieder geval dat Landgraaf het niet zelf heeft gedaan.’

‘Of juist wel. De energiebranche valt toch onder EZ? Ik neem aan dat Landgraaf daar kind aan huis was tijdens de fusie.’

‘Dit speelde al eerder.’

Ellen kijkt in het cv dat voor haar ligt.

‘Dat was in de periode dat Landgraaf in Oibibio was. Zou de sleutel dan toch in die periode liggen?’

‘Wie weet.’

‘Kan die vriend van jou nog verder komen?’

‘Nee, waarschijnlijk niet. Hij verwacht echter dat de beheerder van het netwerk van het ministerie het wel kan uitzoeken. Vaak zijn gegevens over computergebruik ergens terug te vinden.’

‘Zelfs na zo lange tijd?’

‘Hij sluit het niet uit. Kom je nog naar huis?’

‘Ik ga nog even bij de anderen langs om te horen wat die hebben gevonden. Ik verwacht dat ik rond half zeven thuis ben.’

‘Dan zorg ik voor een gezonde en voedzame maaltijd.’

‘Je bent een schat.’



Snel loopt Ellen naar de kamer van Jozef. Gelukkig is hij nog niet naar huis.

‘Ministerie van EZ?’, kreunt Jozef.

‘Norman kon er niets anders van maken.’

‘Als we dit officieel spelen, zijn we niet alleen deze zaak kwijt. Dan is de kans dat deze zaak ooit wordt opgelost ook meteen nihil. Dit is precies waar advocaten als Louis Breur op zitten te wachten. Hoe meer mensen zich ermee bemoeien en hoe politieker het wordt, hoe meer fouten er worden gemaakt. En weet je zeker dat die vriend van Norman niet verder kan komen?’

‘Misschien wel, maar dat gaat in ieder geval niet vanzelf.’

‘Ik bel Gerard Maas. Ongetwijfeld heeft hij hier een mening over. Laten we voorlopig even doen alsof we deze informatie niet hebben. Zeg dat ook maar tegen Norman.’





52 Donderdag 28 december 18.15 uur



Ellen neemt de telefoon op. Het is de receptioniste.

‘Er is iemand die iets wil vertellen over de dode jongen bij de Bergkerk,’ zegt ze.

‘Geef maar,’ antwoordt Ellen.

‘Met Ellen van Dorth, recherche Deventer.’

‘Ja, goedenavond,’ bromt een mannenstem.

‘Waarmee kan ik u van dienst zijn?’

‘Ik lees net in de krant over die jongen die is doodgeslagen bij de Bergkerk,’ zegt de man bedachtzaam. De man heeft een accent dat Ellen niet meteen kan plaatsen. Ze wacht geduldig op het vervolg. ‘Ik denk dat ik heb gezien wat er is gebeurd.’

Ellens hart begint sneller te kloppen.

‘Wanneer heeft u dat gezien?’, vraagt ze.

‘In de vroege ochtend van eerste kerstdag. Ik maakte een wandelingetje omdat ik niet kon slapen, dat doe ik wel vaker. Toen heb ik het gezien.’

‘Maar wat heeft u gezien? Met andere woorden, waarom heeft u ons niet eerder gebeld?’

‘Nu lees ik pas wat er die nacht is gebeurd. Toen had ik dat niet in de gaten, eh…’

De man zwijgt zonder zijn zin af te maken. Ellen kan de situatie niet goed inschatten. Wat wil die man?

‘Eh, ik vind het moeilijk om het hele verhaal over de telefoon te vertellen.’

Ellen twijfelt.

‘Vindt u het goed als ik nu even langskom. Dat praat misschien wat makkelijker.’

‘Nu?’

‘Wat mij betreft wel. Of schikt dat niet?’

‘Eh, ja, ik ben nu thuis.’

‘En waar moet ik zijn?’

‘Walstraat 157. Een huis met groene luiken en kozijnen.’

Ellen probeert zich het huis voor te stellen, maar dat lukt niet. Afgaande op het nummer staat het aan het einde van de Walstraat, dus in de buurt van de plek waar Rob Meier is vermoord.’

‘Ik kom er nu aan,’ zegt ze.

Nadat ze heeft opgehangen, betwijfelt ze of ze niet te impulsief heeft beslist. Er is nu niemand die met haar mee kan. Piet heeft al zo veel gedaan, die durft ze niet te bellen. Brian zit nog in Amsterdam of Haarlem en Jozef is nu aan het koken voor vrienden. Jozef in ieder geval niet Aan de andere kant, de man klonk onzeker. Misschien is zijn bereidheid om iets te vertellen morgen wel weer verdwenen. Als ze snel is, kan ze toch nog op tijd thuis zijn. Norman kennende heeft hij stipt om half zeven het eten klaar.

Snel pakt ze haar spullen bijeen, sluit de kamer af en spoedt zich naar buiten. Gehaast loopt ze door de Noordenbergstraat naar het Grote Kerkhof en van daar via de Korte Bisschopstraat naar de Brink. Iets rustiger wandelt ze door de Roggestraat in de richting van de helverlichte Bergkerk. Als ze boven is, blijft ze even staan om haar adem onder controle te krijgen. Net als ze aanstalten maakt om de Walstraat in te lopen, bedenkt ze dat ze aan iemand moet laten weten waar ze is. Ze haalt haar mobiele telefoon tevoorschijn en scrolt in de lijst van contactpersonen naar Jozef Laros. Zoals verwacht krijgt ze zijn voicemail.

‘Met Ellen. Ik ga nog even langs bij een mogelijke getuige in de Walstraat. Dan weet je het.’



Weer twijfelt ze even, maar ze kan niet bedenken wat haar tegenhoudt. Ze moet het gewoon doen. Als het niets oplevert is er niets aan de hand. Met grote stappen loopt ze nu naar nummer 157 en herkent opeens het huis dat de man heeft beschreven. Van afstand lijkt er in het huis geen licht te branden. Misschien zit de bewoner in de kamer aan de achterkant van het huis.

Pas als ze voor het huis staat ziet ze een minuscuul streepje licht tussen twee gordijnen die helemaal geen licht doorlaten. Ze drukt op de bel en hoort een zoemtoon. Er volgt geen reactie. Ellen drukt nog een keer. Weer geen reactie. Ze probeert door het spleetje tussen de gordijnen naar binnen te kijken, maar dat is te smal.

Net als ze aanstalten maakt om weg te lopen hoort ze voetstappen op een houten vloer of trap. Misschien zat de bewoner wel op de wc. De deur zwaait open, voor haar staat een magere man. Ze schrikt van zijn uiterlijk. Zwart haar, bleke huid, bruine ogen en een smal gezicht.

‘Goedenavond,’ begint Ellen. ‘Mijn naam is Ellen van Dorth, recherche Deventer.’ Ze laat haar kaart zien. Het lijkt alsof de man even schrikt. Ellen weet dat zo’n schrikreactie niets te betekenen heeft. Ook onschuldige burgers schrikken als er plotseling een politieagent voor de deur staat.

‘Fijn dat u even wilde komen,’ zegt de man met een glimlach. Engels, denkt Ellen meteen. Onmiskenbaar een Engels accent. Of is het misschien Schots? Zoiets is het zeker.

‘U heeft wat gezien op kerstavond, vertelde u mij.’

De man knikt. ‘Inderdaad, daar dacht ik aan toen ik net de krant las.’ Nu hoort Ellen goed dat de r van de man diep in de keel zit. Dat duidt inderdaad op een Schots, of misschien Iers accent.

‘Ik begreep dat u een wandelingetje maakte,’ zegt Ellen. Ze begint zich steeds ongemakkelijker te voelen. Wat wil die man van haar? Haar natuurlijke neiging is om weg te lopen. Deze magere man werkt op haar zenuwen.

‘Dat is inderdaad zo,’ antwoordt de man. ‘Ik heb slaapproblemen en na een wandelingetje lukt het me meestal wel om weer in slaap te vallen. Misschien wilt u even binnenkomen?’

Even twijfelt ze, maar stapt toch langs de man die de deur voor haar openhoudt. Ze schrikt van de klap waarmee de man de deur achter zich dicht slaat.



Onzeker loopt ze voor de man uit, door de smalle gang. Aan weerszijden van de gang laat het behang op verschillende plaatsen los. De leuning van de trap hangt scheef en als verlichting bungelt er midden in de gang een peertje aan een stoffen stroomdraad.

Plotseling pakken twee armen Ellen vast. Meteen drukt een hand haar mond dicht, waardoor haar kreet van schrik in de kiem wordt gesmoord. De armen voelen als metalen klemmen. Ze heeft geen schijn van kans om te bewegen, laat staan om los te komen. De armen tillen haar bijna van de grond en duwen haar vooruit. Verzet heeft geen enkele zin.

Met zijn voet trapt de man de deur aan het eind van de gang open. Ze komen uit in de keuken. Even voelt ze de greep om haar middel verslappen. Met de vrijkomende hand opent de man snel de deur rechts van het fornuis en herstelt dan weer zijn ijzeren greep. Hij duwt Ellen vooruit in een ruimte die lijkt op een diepe voorraadkast.

Ellen voelt dat de man haar naar beneden trekt. Haar hart bonst nu als een bezetene. Hij zal haar toch niet willen verkrachten? Met alle kracht probeert ze zich los te rukken. De man verstevigt zijn greep.

‘Ik wil je geen pijn doen,’ zegt de man. ‘Als je meewerkt zal je niets gebeuren.’

Nu geeft Ellen de man een schop tegen zijn scheenbeen. De man reageert door haar met een totaal onverwachte beweging op de grond te leggen. Nog steeds houdt hij zijn hand op haar mond zodat ze geen geluid kan maken.

‘Ik moet dit luik openmaken. Als je niet een beetje meewerkt, zie ik me genoodzaakt je bewusteloos te slaan. Ook daar overkomt je niets van, alleen een beetje hoofdpijn. Ik laat je nu los. Eén kik en ik sla je met een gerichte klap buiten westen.’

Ellen twijfelt er niet aan dat de man de waarheid spreekt. Hij is ongelofelijk sterk en de manier waarop hij haar neerlegde getuigt van een uitzonderlijke vechttechniek. Ze ontspant haar spieren. Verzet heeft geen zin.

De man laat haar los en trekt aan de haak die verzonken ligt in de vloer. Zonder moeite trekt hij een luik omhoog. Ellen ziet een steile trap die eindigt in een donker gat. De paniek is verdwenen en maakt plaats voor angst. Wat is de man van plan? Gaat hij haar opsluiten in een kelder? Of is hij nog meer van plan? Bij de gedachte aan een martelkamer worden haar benen slap. Ze moet haar best doen niet flauw te vallen. De man wijst naar de trap en gebaart haar de trap af te dalen. Als ze halverwege is, gaat het licht aan. Tot haar verbazing ziet het er opgeruimd en netjes uit. Tegenover de trap zit een deur.

‘Ik ga je opsluiten,’ zegt de man. Weer zakt Ellen bijna door haar knieën. Door haar hoofd schieten allerlei scenario’s. Kan iemand erachter komen dat ze hier is? Ze heeft het tegen niemand verteld. Een basisfout. Ze heeft alleen iets ingesproken bij Jozef. Wat heeft ze precies gezegd. Walstraat, maar ook een nummer? Nee, alleen maar Walstraat.

‘Het gaat niet om jou,’ zegt de man. ‘Wees gerust. Er zal je niets overkomen.’

Naast de deur zit een kastje met cijfertoetsen. De man gaat zo staan dat Ellen niets kan zien. Uit zijn bewegingen maakt ze op dat hij vier of vijf toetsen indrukt voordat de deur openspringt. Het lijkt een kluisdeur, zo dik is hij. Tegelijk gaat het licht in de ruimte achter de deur aan. Het is een compleet ingerichte kamer. Tegen de ene muur staat een bed, tegen de andere een bank. Verder staat er een eettafel met twee stoelen en een soort dressoir.

‘Dit is vannacht jouw kamer,’ zegt de man. ‘Ik zal zo wat eten en een fles drinken brengen. De emmer daar in de hoek is je wc. Morgen zal ik vertellen waarom je hier zit. Schreeuwen of op een andere manier lawaai maken heeft geen zin. Deze ruimte is 100% geluiddicht.’

Voordat Ellen de woorden van de man tot zich door heeft kunnen laten dringen, is de man verdwenen en is de dikke deur in het slot gevallen. In een reflex drukt Ellen de deurklink naar beneden. Tevergeefs. De deur zit op slot. Ellen wil schreeuwen, maar twijfelt niet aan de woorden van de man. Hoe hard ze ook schreeuwt, niets van haar stemgeluid zal buiten gehoord worden.

Gedachten en gevoelens vechten om een plek in haar bewustzijn. Boos schopt ze tegen de deur. In paniek duwt ze de deurklink nog een keer naar beneden. Zenuwachtig loopt ze door de kamer. Waar is ze terechtgekomen? Dan voelt ze weer de ijzeren greep van de man. En zijn dreigement om haar bewusteloos te slaan als ze niet meewerkt. Deze man heeft Rob Meier vermoord, met een gerichte klap doodgeslagen. Dat kan niet anders.

Totaal uitgeput laat ze zich op de bank vallen en begint te huilen. Ze denkt aan Norman. Hij zit nu op haar te wachten. Wanneer zal hij in gaten hebben dat zij verdwenen is?

Ze schrikt van het kraken van de deur die langzaam opengaat. In de deuropening staat de man met een dienblad in zijn handen.

‘Je zult wel honger hebben. Of had je al gegeten voordat je bij mij aanbelde?’

Even heeft Ellen de neiging om te gaan schreeuwen, nu de deur openstaat. De kans dat iemand het hoort is klein. De kans dat iemand er op reageert nog kleiner. Ze schudt haar hoofd. De man zet het dienblad op de grond.

‘Het is warm,’ zegt hij ten overvloede. Uit het bord stijgt damp omhoog. ‘Ik heet trouwens John Brooks en wil nogmaals herhalen dat ik je niets zal doen. Morgen zal ik je vertellen waarom ik je hier heb opgesloten. In de kast liggen voldoende boeken, in het Engels. ’

Ellen reageert niet. Ze wacht tot de man, die John Brooks heet, weg is. Dan pakt ze het dienblad op en zet het op de tafel. Het zijn aardappels, iets wat op groene kool lijkt en een stuk vlees. Door de geur van het eten voelt ze ineens dat ze uitgehongerd is. Sinds de lunch heeft ze niets meer gehad.

Het eten doet haar goed. Langzaam dringt tot haar door in welke situatie ze is beland. Het belangrijkste is dat de man het naar eigen zeggen niet op haar heeft gemunt. Op dit moment gelooft ze dat. Maar waarom heeft hij haar opgesloten? Misschien heeft hij iets met de moord te maken, of heeft hij de fatale klap uitgedeeld. Misschien heeft hij het samen gedaan met Harry Beerenkamp? Of heeft hij gezien dat Harry Beerenkamp het heeft gedaan? Het opsluiten van een politiebeambte was in ieder geval het stomste wat hij kon doen.

Ze kijkt om zich heen en voelt dat er een rust over haar heen daalt. Het heeft geen zin om zich druk te maken. De man heeft duidelijk gemaakt dat elke poging tot verzet zinloos is. Ook hoeft ze zich geen illusies te maken dat ze uit deze kelder kan ontsnappen of door geluid te maken iemand kan waarschuwen. Ze kan niets anders doen dan afwachten wat er zal gebeuren.





53 Vrijdag 29 december 7.00 uur



Het rinkelen van de telefoon roept niet meteen een schrikreactie op. Jozef is gewend om op de vreemdste momenten gebeld te worden, dus ook om zeven uur terwijl hij verdiept is in de krant. Pas als hij het groene knopje indrukt realiseert hij zich wat het telefoontje zou kunnen betekenen. Er zal toch niet nog een moord zijn gepleegd?

‘Met Laros.’

‘Goedemorgen Jozef, je spreekt met Norman.’

‘Dat is vroeg.’

‘Ja, en ik heb ook nog een rare vraag. Weet jij waar Ellen is?’

‘Ellen?’

Jozef krijgt het warm. Dat Norman hem belt betekent dat er iets vreemds aan de hand is.

‘Is ze niet in de Ankersteeg?’

‘Daar ben ik nu.’

Verschillende geruststellende vragen liggen Jozef voor in de mond, maar hij weet dat Norman niet voor niets belt. De paar keer dat hij hem heeft gesproken, heeft hij niet de indruk gewekt onzeker of snel bezorgd te zijn. Norman is ongerust en dat is waarschijnlijk niet voor niets.

‘Heeft ze gisteren gezegd wat ze ging doen?’

‘Nee, alleen dat ze rond zes uur thuis zou zijn. Ze verwachtte niet dat het later zou worden.’

‘Ik weet dat ze wel eens op bezoek gaat bij een vriendin in Groningen. Is ze daar niet heen?’

‘Dat zou kunnen, maar dan is het vreemd dat ze eerst zegt dat ze naar huis komt. Nee, ik denk dat er iets aan de hand is.’

‘Ik ga zo naar het bureau. Dan zal ik vragen of iemand iets weet. Bovendien had ik om half acht met Ellen afgesproken bij Averroës. Misschien is ze daar wel. Ik laat zo snel mogelijk iets van me horen.’

‘Dat is prima. Heb je mijn nummer?’

Jozef schrijft het 06-nummer van Norman op.



Zo snel als hij kan loopt Jozef naar Averroës. Hij gelooft niet dat er sprake is van een dom misverstand tussen Ellen en Norman.

‘Nee, Ellen is hier niet geweest,’ zegt Thomas van Rijckevorssel.

‘Als ze hier toch opduikt, wil je haar dan meteen naar mij doorsturen?’, vraagt Jozef.

‘Zal ik doen.’

Zenuwachtig loopt Jozef naar het politiebureau. De agent achter de receptie heeft Ellen nog niet gezien.

‘Kun je nagaan of iemand Ellen gisteravond nog heeft gezien?’

‘Ik zal kijken wie hier gisteren zat.’

Jozef loopt door naar de kamer van Ellen en Brian.

‘Goedemorgen Brian, heb jij Ellen gezien?’

Jozef ziet de opwinding in Brians gezicht niet.

‘Nee, maar ik heb gisteren wel iets ontdekt. Heb je straks even tijd om daar naar te luisteren?’

‘Kan het wachten? Ik moet eerst uitvinden waar Ellen is.’

‘Heb je haar zo dringend nodig dan?’

‘Dat niet, maar volgens Norman is ze verdwenen zonder een bericht achter te laten.’

‘Hè?’

‘Ik snap het ook niet, maar ik maak me een beetje zorgen. Heb jij haar gisteren nog gezien of gesproken?’

‘Ik heb om een uur of half elf gebeld om verslag te doen van mijn gesprek met de buren van Guido Landgraaf. Jullie zaten toen op Lankbergen. Daarna niet meer.’

De telefoon van Brian rinkelt.

‘Met Brian Jansen.’

Brian geeft de telefoon aan Jozef.

‘Voor jou. De receptie.’

‘Ja? Gisteravond een telefoontje? Van wie? Niet bekend? En daarna is ze weggegaan? Hoe laat was dat? Zes uur? Kunnen jullie uitzoeken wie gebeld heeft? Alleen het nummer is ook goed.’

‘Ze heeft het politiebureau gisteravond om zes uur verlaten,’ zegt Jozef. ‘Kun jij in haar computer kijken? Misschien staat daar nog wat.’

‘Zal ik doen. Zal ik dan meteen een verslag maken van het gesprek dat ik gisteren heb gehad met een oud-collega en oud-studiegenoot van Guido Landgraaf? Dat heeft interessante informatie opgeleverd. Guido Landgraaf was niet zo geliefd als hij steeds deed voorkomen. Zeker vroeger niet.’

‘Zet maar op papier. Ik stuur er op aan dat we om tien uur bij Gerard Maas zitten. Wil je ook een overzicht maken van alles wat we weten en waar we mee bezig zijn?’

‘Komt voor mekaar.’





54 Vrijdag 29 december 8.00 uur



Ellen schrikt van het gekraak van de deur. Dat betekent dat er iemand aankomt. Zou het dezelfde man zijn die haar heeft opgesloten? Even denkt ze opgelucht dat het de politie is die haar heeft gevonden. Langzaam gaat de dikke stalen deur open.

‘Goedemorgen,’ zegt de man met het bleke, scherpe gezicht en de zwarte haren. Ellen kijkt de man aan en probeert te doorzien welke emoties er schuil gaan achter zijn donkerbruine ogen. ‘Heb je een beetje kunnen slapen?’, vraagt hij. Ze knikt, wat natuurlijk niet waar is. In een halfslapende toestand heeft ze gewacht tot het zeven uur was. Toen is ze opgestaan.

Het afgelopen uur heeft ze één van de vier plakboeken bekeken die in een la van het door houtwormen aangevreten dressoir lagen. Het plakboek bevatte voornamelijk zorgvuldig uitgeknipte krantenartikelen of prints van artikelen van internet. [2] Op het moment dat de deur opengaat leest ze een artikel met als kop ‘ Gevaarlijkste vrouw van Europa op vrije voeten .’

‘Interessant?’, vraagt de man.

Ellen knikt en kijkt de man weer aan. Wat heeft hij te maken met die artikelen? Waarom heeft hij ze verzameld? Het is duidelijk waar het accent van de man vandaan komt: Ierland. Het artikel dat ze net heeft gelezen gaat over Donna Maguire, een IRA-terroriste die verantwoordelijk wordt gehouden voor een lange reeks aanslagen. Onder meer de aanslag in Roermond in 1990 waarbij per ongeluk twee Australische toeristen werden doodgeschoten omdat ze werden aangezien voor Engelse soldaten die gelegerd waren op een nabijgelegen legerbasis. Hoewel Ellen het verhaal niet zelf had kunnen vertellen, komt het haar wel bekend voor. Ze was toen een jaar of elf, dus mogelijk heeft ze het bewust meegemaakt. Het kan ook zijn dat ze er later een keer iets over heeft gelezen of gezien op televisie.

‘Ben je lid van de IRA?’, vraagt Ellen.

De man schudt zijn hoofd.

‘Als je geïnteresseerd bent wil ik je er best meer over vertellen.’

‘Waarom heb je me opgesloten?’

De man trekt zijn schouders op.

‘Dat vertel ik later.’

‘Je hebt dus gezien dat er op kerstavond een jongen is doodgeslagen bij de Bergkerk?’

‘Ja. Wil je wat eten en drinken? Brood, cornflakes, koffie, thee?’

Even heeft Ellen de neiging om het aanbod af te wijzen. Maar daarmee zou ze vooral zichzelf benadelen.

‘Een beetje IRA-terrorist gaat in hongerstaking, heb ik eens gehoord,’ flapt ze eruit.

‘Dan heb je je niet goed laten informeren, ben ik bang. Alleen mensen die ten onrechte in de gevangenis zitten en daar worden mishandeld kunnen het opbrengen om niet langer te eten, desnoods tot de dood erop volgt.’

‘Dan is mijn associatie niet vreemd. Ik zit ook ten onrechte opgesloten.’

De man moet glimlachen, niet onsympathiek.

‘Ik kwam eigenlijk voor een ontbijt. De rest komt later.’

‘Brood en koffie, alsjeblieft.’

Als de man de kelderkamer heeft verlaten voelt Ellen een soort rust. De man oogt ontspannen en lijkt vooralsnog niet van plan haar iets aan te doen. Aan de andere kant zijn veel terroristen heel goed in staat om zaken te scheiden van persoonlijke gevoelens. Het ideologische doel staat voorop, individuele belangen moeten daar te allen tijde voor wijken. Misschien is dit ontbijt wel haar galgenmaal. Die gedachte kan haar niet verontrusten. Haar maag trekt pas samen als ze aan Norman denkt. Wat zal hij doen? Is hij in paniek? Hij heeft zeker Jozef gebeld. Wat doet Jozef? Is hij in paniek? Dat is goed mogelijk, al zal hij er niet veel van laten blijken. Jozef is een meester in het verbergen van gevoelens.



‘Ik ben tot elf uur weg,’ zegt de man als hij een dienblad met een thermoskan en drie witte bolletjes heeft neergezet.

‘Wat gebeurt er als je toevallig niet terugkomt?’, vraagt Ellen. ‘Sterf ik hier dan langzaam?’

‘Dat zal niet gebeuren. Je hebt gewoon pech dat je op dit moment mijn borgsom bent. Als het aan mij ligt word je geen haar gekrenkt.’

‘Laat de deur dan open. Ik beloof dat ik hier blijf,’ zegt Ellen, maar ze weet dat haar voorstel niet reëel is. Zo gauw het stil is in het huis zal ze de straat op rennen. De man denkt er net zo over.

‘In jouw positie zou ik niet rustig blijven wachten.’

De man draait zich om en trekt de deur achter zich dicht. Met een solide klik valt de deur in het slot. Shit, denkt Ellen. Waarom heeft ze de man niet gevraagd om Norman op de hoogte te stellen dat hij zich geen zorgen hoeft te maken? Ze is boos op zichzelf en het broodje met kaas smaakt haar niet. Ze stapelt fout op fout. Steeds doet ze precies wat ze niet moet doen en vergeet ze de meest voor de hand liggende dingen.



Ze pakt ook de andere drie plakboeken uit de kast en kijkt of er een volgorde is. Die is er niet. Alle albums bevatten artikelen uit verschillende jaren door elkaar. De meeste knipsels komen uit Engelse kranten van de jaren 1988 en 1989. Ze gaan allemaal over aanslagen van IRA in Noord-Ierland. Ellen probeert zich te herinneren of ze op de middelbare school of tijdens de opleiding ooit iets heeft gehoord over de IRA. Ze heeft de indruk dat de hoogtijdagen van de IRA in 1988 al voorbij waren. Dat betekent dat de interesse van de man niet gericht is op de IRA in algemene zin, maar op een specifieke en relatief korte periode. Bladerend en vluchtig lezend wordt het Ellen ook duidelijk dat alle artikelen van 1990 en later niet meer gaan over aanslagen in Noord-Ierland, maar in Europa, voornamelijk Duitsland. Ook dat kan Ellen zich vaag herinneren. Er werden toen aanslagen gepleegd op Engelse soldaten en legerbases op het Europese vasteland.

Hoe meer ze leest, hoe meer ze zich afvraagt wat de merkwaardig bleke man ermee te maken heeft. Zat hij zelf bij de IRA? Is hij betrokken geweest bij de aanslagen waarover de krantenknipsels gaan? Of is hij juist een slachtoffer?



Stel dat John Brooks wordt gezocht als IRA-terrorist. Waarom heeft hij haar dan gebeld? Zij jaagt niet op terroristen, maar is op zoek naar getuigen van de moord op Rob Meier. Wat zei hij ook alweer? Hij beschouwde haar als zijn borgsom. Is hij dan ontsnapt uit de gevangenis? Dat is mogelijk wel een verklaring voor haar opsluiting. Hij heeft haar gebeld. Was het een vooropgezet plan om haar naar zijn woning te lokken en op te sluiten? Maar met welk doel?



Hij heeft haar gebeld omdat hij iets weet van de moord op Rob Meier. Daar is hij nog niet op teruggekomen. Dan bekruipt haar een andere gedachte. Stel dat hij een ommetje maakte en opeens oog in oog stond met Rob Meier en Harry Beerenkamp, twee opgefokte en gedrogeerde hooligans. Dan is het denkbaar dat de twee jongens John Brooks hebben uitgedaagd, dat ze aan het eind van de avond nog iemand in elkaar wilden slaan, louter voor de kick. Ellen heeft gevoeld hoe sterk John Brooks is. Ze kan zich voorstellen dat Rob Meier kansloos was in een gevecht met hem. Maar waarom heeft hij haar dan opgesloten? Als hij uit noodweer heeft gehandeld, is het opsluiten van een politiebeambte wel het stomste wat hij kon doen.



Ellen staart naar het dressoir waar ze de plakboeken uit heeft gehaald. Die zaten in de bovenste la. Wat zit er in de andere laden? Ze loopt naar het dressoir en trekt de tweede la naar zich toe. Gereedschap, pennen, potloden, touw, stekkers, stopcontacten, lampen en veel elektriciteitsdraden. Ze trekt de derde la open. Die is praktisch leeg, op vier platte dozen na. Ze haalt er één doos uit en tilt voorzichtig het versleten deksel omhoog. Tot haar verbazing liggen er twee fluiten in de doos. Ze opent ook de andere dozen. Ook daarin liggen fluiten.





55 Vrijdag 29 december 10.00 uur



‘Om half zes kwam er een telefoontje binnen bij de receptie. Het was iemand die iets wilde melden over de moord op Rob Meier. De beller werd doorverbonden naar Ellen. Tien minuten later verliet Ellen het bureau,’ zegt Jozef.

‘Waarschijnlijk is Ellen dus in haar eentje ergens heengegaan op grond van het telefoontje,’ zegt Gerard Maas.

‘Dat klopt. Het staat vast dat het telefoontje iets te maken had met de moord op Rob Meier,’ antwoordt Jozef.

‘Stel dat het telefoontje naar een potentiële dader leidde, acht je Ellen dan in staat om daar op eigen houtje op af te gaan?’

Jozef snapt de reikwijdte van de vraag. Wat Ellen heeft gedaan is hoe dan ook fout. Er van uitgaande dat ze een goede reden had om stante pede te reageren op dat telefoontje, had ze in ieder geval een bericht achter moeten laten. Natuurlijk staat het welbevinden van Ellen ook bij Gerard voorop. Mocht haar echter iets zijn overkomen, dan is hij daar mede verantwoordelijk voor. Daarom denkt Jozef na voordat hij een antwoord geeft.

‘Ellen is over het algemeen zeer zorgvuldig.’

‘Is het ook denkbaar dat er redenen waren waardoor Ellen in dit geval de basisregels uit het oog heeft verloren?’

Weer moet Jozef nadenken.

‘Het is een vreemde zaak. Ook voor mij. Eerst dat gedoe op het landgoed van Landgraaf, toen Rob Meier en vervolgens Marieke van Boxbergen. Daartussen moet een verband zijn. Maar welk? Die onduidelijkheid zorgt voor een constant ongemakkelijk gevoel. Het kan zijn dat de onrust en de ambitie om deze zaak tot een goed einde te brengen de oorzaak is van de onzorgvuldigheid van Ellen.’

Jozef neemt de tijd om zijn woorden te kiezen.

‘Aan de andere kant acht ik het ondenkbaar dat Ellen in haar eentje op een potentiële moordenaar is afgestapt. Ik sta ervoor in dat het uitsluitend ging om een relatief onschuldige informatievraag. Als later anders blijkt ben ik bereid om daarvoor de consequenties te dragen.’

Gerard Maas glimlacht.

‘Ik waardeer je vertrouwen in Ellen. Nu is het echter alleen van belang om Ellen zo snel mogelijk te vinden. Hebben we sinds gisteren nog nieuwe aanwijzingen?’

Jozef schudt zijn hoofd.

‘Onze twee Zwolse collega’s zijn op zoek naar Harry Beerenkamp en hebben nog geen voortgang geboekt. Brian heeft gisteren wel het een en ander ontdekt over Guido Landgraaf. Dat hoor ik zo. De zaak Rob Meier zit muurvast. Geen getuigen, geen Harry Beerenkamp, geen motief en nu ook nog Ellen kwijt.’

‘Er moet wel iets gebeuren. Ik heb besloten om hulp in te roepen.’

Jozef zucht. Daar was hij al bang voor. Aan de andere kant snapt hij wel dat Gerard ingrijpt. Hij kan niet anders. Stel dat er iets met Ellen is gebeurd, dan moet hij aan zijn bazen kunnen laten zien dat hij de ernst van de situatie heeft onderkend en daar naar heeft gehandeld.

‘Jorrit Groenvors neemt de zaak Rob Meier over.’

Jozef haalt opgelucht adem. Jorrit is een collega uit Zwolle, capabel en sympathiek. Zeker niet iemand die zo’n zaak vooral ziet als kans om te scoren ten koste van een collega.

‘Jij maakt de zaak Landgraaf af. Jorrit richt zich ook op de vermissing van Ellen. Je begrijpt deze verdeling, neem ik aan.’

Hoewel Jozef het er niet mee eens is, knikt hij instemmend. In deze situatie heeft hij geen andere mogelijkheid dan de beslissing van Gerard Maas te accepteren.

‘Ik ben zelf blij dat Jorrit komt. Dat is makkelijker dan een collega uit onze eigen club,’ zegt Gerard Maas en verwoordt Jozefs gevoel. Jozef weet dat hij niet erg geliefd is bij een aantal Deventer collega’s en hij weet dat er zeker drie zijn die deze zaak zouden aangrijpen om hem onderuit te halen.

‘En hoe staat het met Landgraaf? Is de zaak bijna rond?’

Jozef schudt zijn hoofd en kijkt Gerard bezorgd aan.

‘Ik ben bang van niet.’

‘Er zijn mensen met minder bewijs veroordeeld,’ zegt Gerard.

‘Dit is een moeilijk geval,’ verzucht Jozef. Het is van belang om de juiste woorden te kiezen. Hij loopt het risico dat Gerard Maas ook in dit geval twijfelt aan zijn beoordelingsvermogen. ‘Hoewel de bewijzen zich opstapelen en ik betwijfel of Guido Landgraaf ons de waarheid vertelt, vraag ik mij af of Guido Landgraaf de moordenaar is.’

‘Jij gelooft dus niet dat hij het heeft gedaan,’ zegt Gerard Maas stellig.

‘Zo zou ik het niet willen zeggen. Uiteraard is hij op dit moment onze belangrijkste verdachte.’

‘Ik weet genoeg,’ zegt Gerard Maas. ‘De zaak is pas rond als we honderd procent zeker zijn. Veel succes. Jorrit is er om half twee. Praat jij hem bij?’

Jozef knikt opgelucht. Gerard Maas is de beste baas die hij in zijn hele carrière heeft gehad. Hij is één van de weinige leidinggevenden voor wie het vertrouwen in zijn medewerkers altijd het uitgangspunt is.





56 Vrijdag 29 december 10.30 uur



Robert Devenijns twijfelt even als hij voor het marmeren bordes van het monumentale pand aan de Prinsengracht staat. Le Monchy Advocaten staat in gouden letters op de brede donkere houten deur. Robert weet dat Louis Breur binnen is. Om negen uur heeft hij zijn BMW geparkeerd op het laatste vrije plekje aan de gracht.

Devenijns haalt diep adem en drukt op de bel naast de deur. Er volgt niet meteen een reactie. Robert weet dat hij eerst wordt bestudeerd op twee beeldschermen die verbonden zijn aan de camera’s links en rechts boven de deur. Tijdens de vakantie is één op de twee bellers een benevelde toerist die denkt dat Amsterdam één groot openluchtmuseum is.

‘Le Monchy Advocaten, waarmee kan ik u van dienst zijn?’, vraagt een geaffecteerde vrouwenstem.

‘Ik heb een brief voor de heer Louis Breur.’

‘Heeft u een afspraak?’

‘Nee, maar het is dringend.’

‘Waarover gaat het?’

‘Over de zaak Landgraaf.’

‘Wat is uw naam?’

‘Die is niet zo relevant.’

‘En u heeft een brief?’

‘Ja.’

‘Wilt u die persoonlijk overhandigen?’

‘Niet per se. Het is echter wel van belang dat de heer Breur de brief direct in handen krijgt.’

‘Er komt iemand naar buiten om uw brief in ontvangst te nemen.’

Robert geeft de brief aan een man in een blauw pak en een lichtblauw overhemd. Hij herkent de kleding van een particulier beveiligingsbedrijf. Over een uur zal hij Louis Breur bellen.





57 Vrijdag 29 december 11.00 uur



‘Koffie?’, vraagt Jozef aan Brian.

‘Nee, ik zit aan mijn taks. Ik haal wel even thee.’

Jozef schudt meewarig zijn hoofd.

‘Zo, aan ons dus de schone taak om de moord op Marieke van Boxbergen op te lossen,’ zegt Jozef nadat hij verslag heeft gedaan van zijn onderhoud met Gerard Maas.

‘Laten we de tijd nemen om alle informatie op een rijtje te zetten. Ik ben natuurlijk ook benieuwd naar jouw bevindingen.’

‘Oké,’ zegt Brian. ‘Ik heb een overzicht gemaakt.’

‘Begin maar. ‘

Brian geeft Jozef twee A4-tjes.

‘Shit,’ zegt Jozef. ‘Ik moet eerst Norman bellen. Die arme jongen zit te wachten op mijn telefoontje.’

Jozef toetst het nummer van Ellen in.

‘Met Norman van der Molen.’

‘Norman, met Jozef. Ik zou je nog even bellen.’

‘Geen nieuws zeker.’

‘Nee, helaas niet.’

‘Nee. Dus jullie hebben geen idee waar ze kan zijn?’

‘Tot mijn spijt.’

‘Ik ben zelf nog steeds bezig om te achterhalen wie het mailadres guido.landgraaf@hotmail.com heeft aangemaakt. Mijn vriend dringt steeds dieper door in de computerkrochten van het ministerie van EZ.’

‘Het is toch geen hacker? Dan krijgen we grote problemen.’

Norman schiet in de lach.

‘Maak je geen zorgen. Het gaat gewoon via de helpdesk.’

‘Er is nog iets anders waarover ik jouw mening graag wil horen. Ellen is vermist en aangezien we in ons werk te maken hebben met moordenaars is er voldoende reden om ons zorgen te maken.’

‘Klinkt het gek als ik zeg dat ik me eerlijk gezegd helemaal geen zorgen maak?’

‘Dat klinkt inderdaad een beetje vreemd. Heb je daar een reden voor? Of is het gewoon een gevoel?’

‘Ellen is sterk, zorgvuldig en betrouwbaar. Die loopt niet in zeven sloten tegelijk.’

Jozef wil daar tegenin brengen dat één diepe sloot met een gek fataal kan zijn, maar besluit Normans gemoedsrust te respecteren.

‘Mooi dat je het zo ziet. Je zorgen maken is over het algemeen niet het meest effectieve energiegebruik,’ zegt hij neutraal. ‘Zal ik je bellen zo gauw ik meer weet?’

‘Akkoord.’



‘Ken je Norman?’, vraagt Jozef aan Brian.

‘Ik heb hem een paar keer ontmoet. Aardige vent. Past goed bij Ellen.’

Jozef is verrast door de laatste toevoeging. Hij werkt nu bijna drie jaar samen met Ellen en Brian en hij heeft zich vanaf het begin afgevraagd of Brian stiekem verliefd was op Ellen. Niet dat het gedrag van Brian daar overigens aanleiding toe geeft. Als Brian al iets bijzonders voelt voor Ellen, laat hij daar in het bijzijn van Jozef niets van blijken. Het is meer dat Jozef zich weinig voor kan stellen bij het leven dat Brian leidt. Hij heeft zelf op zijn achttiende verkering gekregen met Margot en vijfendertig jaar later heeft hij nog steeds geen spijt dat hij haar vijf jaar later een huwelijksaanzoek heeft gedaan. Een leven zonder Margot is voor hem onbestaanbaar. Als Brian thuiskomt heeft hij geen ander gezelschap dan zijn boeken en zijn muziek. Veel vrienden of familie heeft hij, voor zover Jozef weet, ook niet. Toch wekt Brian niet de indruk dat hij lijdt onder zijn vrijgezelle bestaan.



Jozef bestudeert de twee velletjes die Brian hem heeft gegeven. Het is een duidelijk chronologisch overzicht. Eerst de gebeurtenissen op het landgoed, de varkens op de oprijlaan, de spandoeken, de brandende kruisen. Dader: Harry Beerenkamp cum suis. Daarna de dood van Marieke van Boxbergen met de vier aanwijzingen: het rammelende alibi, de geurproef op het moordwapen, het DNA-materiaal onder de nagels van de vrouw en het financiële motief.

Daaronder heeft Brian een aantal vragen gezet.



Wie is de opdrachtgever van Harry Beerenkamp? Guido Landgraaf zelf? Of iemand die wil doen voorkomen dat het Landgraaf zelf is? Acties: uitzoeken wie hotmailadres heeft aangemaakt, opsporen Harry Beerenkamp, oplossen moord Rob Meier.

Zat er nog iemand anders in de tuin op kerstavond? Wie? Waarom? Weet Landgraaf daarvan? Actie: Landgraaf vragen.

Alibi Guido Landgraaf is ongeloofwaardig. Wat klopt er niet? Wat was de reden? Waar is hij wel geweest? En waarom? Actie: Landgraaf vragen.

Wat is er gebeurd tussen 1995 en 1999? Wie is Abel Aldarvisur? Wat is zijn relatie nu met Landgraaf? Heeft Landgraaf een kind verwekt?

Wat is er gebeurd vóór 1999? Wat voor man was Guido Landgraaf destijds?

Hypothese: Landgraaf is niet de dader. Hoe kan alles in zijn richting wijzen? Is dat opzet? Of toeval?





Jozef staart naar het laatste punt. Brian maakt zijn twijfel heel concreet.

‘Jouw laatste vraag intrigeert me,’ zegt hij.

‘Eh, ik vind het hele verhaal nogal onlogisch. Als Landgraaf zowel zijn vrouw heeft vermoord als de voorafgaande gebeurtenissen op het landgoed heeft geregisseerd, getuigt dat niet alleen van een verknipte geest, maar ook van een zekere mate van intelligentie. Zowel om het te bedenken, als om het uit te voeren.’

‘Dat kan ik volgen,’ zegt Jozef. ‘Dat Guido Landgraaf intelligent is, lijdt geen twijfel.’

‘Ik denk dat een intelligent persoon een betere moord kan plegen dan deze. Een slimme moordenaar zorgt voor een sluitend alibi en begraaft het moordwapen niet in zijn eigen tuin.’

Er verschijnen rimpels op Jozefs voorhoofd.

‘Ik ben het helemaal met je eens. Mijn dilemma is echter dat een intelligent persoon kan bedenken dat wij ook redelijk slim zijn en deze conclusie zullen trekken. Het op waarde schatten van je tegenstander is een belangrijke sleutel tot succes.’

‘Dit neigt toch naar overschatting van de tegenstander,’ zegt Brian.

‘Overschatting is altijd beter dan onderschatting.’

‘Dus jij houdt het in principe voor mogelijk dat Landgraaf de moord heeft gepleegd en er opzettelijk voor heeft gezorgd dat alle aanwijzingen in zijn richting wijzen?’

Jozef schiet in de lach.

‘Als je het zo zegt, klinkt het vergezocht. Toch wil ik de mogelijkheid niet uitsluiten. Vertel nu eens over jouw ontdekkingen van gisteren. Daar hebben de twee andere vragen mee te maken.’

‘Eerst ben ik bij de voormalige buren in Bloemendaal geweest, de Monod de Froidevilletjes. De heer des huizes vertelde vooral veel over de periode dat Guido Landgraaf in Oibibio was.’

‘Dat is toch die failliete tent van een of andere Heijn?’

‘Ja, begin jaren negentig was Guido Landgraaf volgens zijn buurman het spoor bijster en zocht hij zijn toevlucht bij een IJslandse goeroe, Abel Aldarvisur. Die heeft hem geadviseerd zijn vrouw te verlaten omdat een man alleen maar echt gelukkig kan worden als hij een nakomeling op de wereld heeft gezet. Landgraaf heeft vervolgens een jaar lang doorgebracht in een commune bij San Francisco.’

‘Heeft hij daar een kind verwekt?’

‘Dat vertelt het verhaal niet. Misschien dat hij het zelf weet,’ zegt Brian.

‘Daarna heb je nog iemand gesproken?’

‘Ja, in een chique tent aan de Amstel. Ik hoop dat ik de rekening van tweehonderd euro kan declareren.’

‘Was het wel lekker?’

‘Ik was niet onder de indruk. Maar goed, ik ben geen kenner.’

‘Dat zou niet nodig hoeven zijn.’

‘Het gezelschap droeg ook niet echt bij aan de feestvreugde. Ik was daar met Hubert Dijkhuis, een oud-studiegenoot en collega van Guido Landgraaf. Een ongelofelijk vervelende man.’

‘Die had jou daar zeker uitgenodigd en verwachtte dat jij de rekening betaalde.’

‘Zo ging het precies. Zijn verhalen maakten gelukkig een hoop goed. Vooral omdat de vriendschap tussen hem en Guido Landgraaf behoorlijk bekoeld is geraakt.’

‘Dat zijn niet altijd de meest betrouwbare informanten.’

‘Zelfs met die wetenschap in het achterhoofd, werpt zijn verhaal een ander licht op meneer Landgraaf.’

‘Vertel.’

‘Volgens Hubert Dijkhuis valt het leven van Guido Landgraaf uiteen in twee delen, voor en na 1995. Voor die tijd was Landgraaf vooral agressief en dominant, een vechter die de wereld zag als een arena en carrière maakte door zijn tegenstanders te verslaan. Uiteraard was hij eraan gewend dat zijn werkwijze weerstand opriep. Lange tijd heeft hij kritiek en afkeuring naast zich neer kunnen leggen. Begin jaren negentig begon dat langzaam spaak te lopen. Waarschijnlijk door een combinatie van toenemende druk uit de omgeving en een groeiend bewustzijn over zijn eigen gedrag.’

‘Een ordinaire midlifecrisis.’

‘Dat woord gebruikte Dijkhuis ook. Het resultaat was dat hij gestaag afstevende op een burn-out. Zijn niets en niemand ontziende ambitie en de onveranderbare patronen om die ambitie te verwezenlijken vroegen een steeds grotere krachtsinspanning. Het was voor hem onmogelijk om adequaat te reageren op de spanning die hem langzaam uitholde. Eind 1994 werd hij ontslagen. De formele reden was een sterk verstoorde verhouding met werknemers en ondernemingsraad. Dat was het einde van een desastreus jaar waarin Landgraaf de controle over zijn eigen leven en het bedrijf kwijtraakte. Hij was de helft van de tijd op reis, naar eigen zeggen om zich te oriënteren op de internationale energiemarkt. Zijn favoriete bestemming was Brazilië, volgens hem het land van de toekomst. ’

‘Ha, ha, dat zou voor ons ook goed zijn. Bijvoorbeeld een studiereis naar Italië over de vermenging van politiek en criminaliteit.’

‘Via Oibibio kwam Landgraaf dus in contact met Abel Aldarvisur.’

‘Even voor mijn beeldvorming. Wat was precies de relatie tussen die Dijkhuis en Landgraaf?’

‘Ze studeerden beiden economie in Groningen, maar waren toen geen vrienden. Ze hebben wel samen een afstudeervak gedaan. Dijkhuis zei dat hij verreweg het meeste werk had verricht, maar dat Landgraaf ervoor had gezorgd dat ze een goede beoordeling hadden gekregen. Na hun studie zijn ze samen aangenomen bij de Frieslandbank. Landgraaf maakte snel carrière en na een paar jaar was hij Dijkhuis’ baas. In het kielzog van Landgraaf steeg Dijkhuis ook in de hiërarchie van het bedrijf. Na het vertrek van Landgraaf stagneerde Dijkhuis’ loopbaanontwikkeling. Een telefoontje van Landgraaf met de vraag of hij financieel directeur wilde worden bij het Energiebedrijf Noordwest-Nederland kwam als een geschenk uit de hemel. In één klap kreeg hij een toppositie met bijbehorend salaris. De overstap pakte echter verkeerd uit. Hopeloos verouderde administratie- en automatiseringssystemen maakten zijn werk als financieel directeur onmogelijk. Dat was echter nog niet het ergste. Waar Dijkhuis veel meer last van had, was de angstige sfeer binnen het bedrijf. Managers waren als de dood voor de terreur van Landgraaf en vreesden continu voor hun positie. Landgraaf had zich omringd met een stel achterbakse meelopers en ja-knikkers.’

‘Dat was ook de reden dat hij die Hubert Dijkhuis had aangenomen, neem ik aan.’

‘Daar liet Dijkhuis zich uiteraard niet over uit. Met het bedrijf ging het in ieder geval niet goed. Landgraaf werd steeds meer in het nauw gedreven en sloeg steeds wilder om zich heen. Eind 1993 bleek uit de cijfers dat het bedrijf verlies had gemaakt. Dat was een wonder in een monopolistische markt. Erger was dat het als een donderslag bij heldere hemel kwam en niemand kon verklaren wat de oorzaken waren. Hubert Dijkhuis werd door Landgraaf als schuldige aangewezen en moest het veld ruimen. Zijn ontslag leidde tot grote verontwaardiging binnen het bedrijf en dat was het begin van massaal verzet tegen Landgraaf, waardoor hij uiteindelijk ook het veld moest ruimen.’

‘Ik hoor het al. Dijkhuis voelde zich een echte martelaar, die door zijn opoffering het bedrijf heeft gered.’

‘Het zal ongetwijfeld iets minder heldhaftig zijn verlopen. De feiten kloppen in ieder geval wel. De kern van zijn verhaal is dat Landgraaf voor 1995 een bulldozer was. Op weg naar de top moet hij de nodige slachtoffers hebben gemaakt. Dat kan niet anders.’

Jozef zucht.

‘Heeft Dijkhuis ook namen genoemd?’

‘Die vraag stelde ik hem ook. Na enig aandringen kwam hij met een paar oud-werknemers.’

‘En?’ Jozef kan enig ongeduld niet verbergen. ‘Zijn die mensen door Landgraaf ontslagen of zo?’

‘Een aantal wel. Anderen werden door Landgraaf op een zijspoor gezet.’

‘Hm, ik ben eerlijk gezegd niet onder de indruk. Die mensen zullen boos zijn geweest, maar het klinkt niet als een reden voor een bloedige wraakactie.’

‘Die conclusie trok ik ook. En toen kwam Dijkhuis met een ander verhaal.’

Jozef kan zijn verbazing niet verbergen.

‘Jij bouwt de spanning langzaam op en wacht tot het laatst met de ontknoping,’ zegt hij en kan een spoor van irritatie niet verbergen. Brian grinnikt onzeker.

‘Dat komt waarschijnlijk doordat Hubert Dijkhuis er ook pas mee kwam toen ik op het punt stond om af te rekenen.’

‘Fijne man lijkt me dat. Speelt graag op safe.’

‘Zo’n type was het zeker. Terwijl ik het geld uittelde begon hij over hun studietijd. Guido Landgraaf zat bij het Groningse studentencorps Sint Martinus en was in 1968 praeses van de club. In die tijd deed er een hardnekkig gerucht de ronde over een sterfgeval als gevolg van mishandeling tijdens de ontgroening van nieuwe leden. Uiteraard werd dat in alle toonaarden ontkend. Volgens de vereniging was er helemaal niemand overleden. Verschillende leden beweerden dat er wel degelijk iemand was overleden, maar dat die persoon helemaal geen lid was en dat ook niet wilde worden. Weer anderen meenden dat er tijdens de ontgroening niets bijzonders was gebeurd, maar dat een jongen een paar weken na de introductieperiode was overleden als gevolg van een longontsteking. Op de achtergrond ontstond het gerucht dat Guido Landgraaf de hele zaak in de doofpot wilde stoppen en leden van het corps er op aansprak de vuile was niet buiten te hangen. Conflicten binnen de vereniging moesten ook binnen de vereniging worden opgelost, niet daarbuiten. Er werd gefluisterd dat Guido Landgraaf zelf de grootste boosdoener was geweest en andere leden had aangezet om over de schreef te gaan. Het is altijd in de sfeer van geruchten gebleven. Volgens Dijkhuis is er nooit sprake geweest van een aangifte of politieonderzoek.’

‘Dit snijdt hout, al heb ik het niet zo op geruchten. Was meneer Dijkhuis zelf ook lid van het corps? Was hij erbij?’

‘Nee, hij zei dat hij het een vreselijke club vond. Zijn relatie met Landgraaf beperkte zich tot de studie economie en hun gezamenlijke afstudeerproject.’

Jozef trommelt met zijn vingers op zijn bureau.

‘Zoek dit maar uit. Wie weet levert het nog wat extra informatie op over Guido Landgraaf. Al begin ik er behoorlijk genoeg van te krijgen. Ook deze geschiedenis heeft hij ons nooit verteld. Wat mij betreft klaagt het OM de man aan voor moord op zijn vrouw. Misschien dat hij dan gaat praten.’





58 Vrijdag 29 december 11.30 uur



Robert Devenijns parkeert zijn donkergroene Renault Scenic voor Sportschool Staal. In de auto heeft hij een nieuwe pruik opgedaan en zijn valse snor opgeplakt. Gespannen loopt hij door de draaideur naar het mooie meisje achter de balie.

‘Wat kan ik voor u doen,’ vraagt ze vriendelijk lachend terwijl ze ondertussen zijn postuur taxeert.

‘Ik kom voor Gerrit van der Kraats, is hij er?’

‘Heeft u een afspraak met hem?’

‘Nee, maar het is zeer dringend. Het gaat over een belangrijke zaak.’

‘Wat is uw naam?’

‘Ook Gerrit, maar dan Den Braber.’

Dat is de naam die Robert het meest gebruikt. Het meisje belt.

‘Loopt u maar door. De gang in en dan de tweede deur rechts. Daar zit Gerrit.’

‘Bedankt.’



Harry Beerenkamp denkt even dat hij droomt als hij met een van pijn vertrokken gezicht vanwege de snerpende pijn in zijn bovenarm overeind komt van een serie van vijfentwintig powerlifts en door het raam naar buiten kijkt. De kerel die zijn auto precies voor zijn neus parkeert lijkt wel heel erg op de klootzak die hem op eerste kerstdag te grazen heeft genomen. Hij bestudeert de man nog eens goed en weet het dan zeker. Wat bezielt die vent om hier te komen? Verschillende verontrustende gedachten schieten door Harry’s hoofd. Kent de man Gerrit van der Kraats? Zo ja, heeft hij soms in opdracht van Gerrit gehandeld? Of is hij op zoek naar hem? Maar hoe weet hij dan dat hij hier is? Heeft Gerrit hem dat verteld? Of heeft hij hem zelf gevonden? Dan zal het niet lang duren voordat de politie hem ook weet te vinden.

De vragen worden weggedrukt door beelden van de pijnlijke vernedering en een grote woede maakt zich van hem meester. Harry wacht even tot de man via de hoofdingang naar binnen gaat en loopt dan snel naar de kleedkamer. Veel tijd om na te denken heeft hij niet. Zijn eerste impuls is om de man buiten op te vangen en hem ter plekke af te breken. Maar is dat slim? Eerst moet hij antwoorden hebben op een aantal vragen. Welke rol speelt Gerrit van der Kraats? Handelt de man op eigen houtje of in opdracht? Zo ja, van wie? Hij besluit om de sportschool via de achteringang te verlaten en eerst te onderzoeken of er nog meer personen zijn.



Robert Devenijns weet precies hoe hij het gaat aanpakken, de rechtstreekse confrontatie. Een andere mogelijkheid heeft hij overigens niet. Hij klopt op de deur die het meisje heeft aangeduid.

‘Binnen,’ klinkt het. Robert heeft aan dat ene gedempte woord genoeg om te horen dat hij te maken heeft met een geboren en getogen Amsterdammer. Hij recht zijn rug en stapt naar binnen. Gerrit van der Kraats is niet de gedrongen spierbundel die Robert zich had voorgesteld. De sportschoolhouder is een kop groter dan Robert en heeft een vriendelijk gezicht. Zijn handdruk is warm en krachtig.

‘U kent mij niet,’ begint Robert met een pokerface. ‘Maar ik ben op zoek naar Harry Beerenkamp en ik begreep dat u weet waar hij is. Mooie sportschool heeft u trouwens.’

De grote man kijkt Robert doordringend aan. Daardoor is zijn reactie net te laat. Als hij niets wist, zou hij dat meteen gezegd hebben. Nu heeft hij een fractie van een seconde nodig om in te schatten wat voor vlees hij in de kuip heeft. Robert weet genoeg. Om Gerrit van der Kraats niet nodeloos in verlegenheid te brengen kijkt hij door het grote raam dat uitkijkt over een grote hal met allerlei sporttoestellen. Her en der trekken of duwen mannen aan vervaarlijk uitziende apparaten.

‘Harry Beerenkamp?’

‘Ja, hij heeft geld van mijn baas geleend, veel geld. Nu wordt die eikel verdacht van moord op een jongen in Deventer. De politie zoekt hem overal. Als hij gepakt wordt, kan ik fluiten naar mijn centen. Mijn baas wil de politie voor zijn, dat begrijp je zeker wel?’

‘Ken ik jouw baas?’

‘Dat weet ik niet. Hij kent jou in ieder geval wel.’

‘Ik ken geen Harry Beerenkamp en nu snel opgedonderd hier!’

Dreigend is de man gaan staan, de vuisten gebald. Rustig staat Robert op, ook al zit zijn hartslag opeens boven de honderdvijftig.

‘Kalm maar,’ zegt hij. ‘Het was maar een vraag. Ik heb nog meer adressen. Als hij hier niet is, zal hij daar wel zijn.’

Voordat de imposante gestalte van Gerrit van der Kraats in beweging kan komen heeft Robert de kamer verlaten en wandelt zo snel mogelijk naar de uitgang.

‘Goede jaarwisseling,’ hoort hij het meisje achter de balie nog zeggen.



Robert Devenijns heeft de afgelopen dertig jaar een zintuig ontwikkeld voor gevaar en op het moment dat hij door de draaideur de sportschool verlaat spannen zijn spieren zich en stijgt zijn hartslag. Vanuit zijn ooghoeken kijkt hij om zich heen. Niets te zien. Toch laat hij zijn hand langzaam in zijn jaszak glijden en met duim en wijsvinger trekt hij twee drukknopen aan de binnenkant van de zak open. Als vanzelf valt een stiletto in zijn rechterhand.

Behoedzaam loopt hij over de parkeerplaats en ontgrendelt van afstand de deuren van zijn Renault. Als hij zijn hand op het portier legt wordt hij van achteren vastgepakt en op de grond gegooid. Hij knalt hard met zijn hoofd tegen de Ford Mondeo die naast zijn auto staat. Nog voordat hij de grond heeft bereikt krijgt hij een harde klap tegen zijn rechternier. In een flits ziet hij de rode baard van Harry Beerenkamp. Een knie in zijn maag perst de lucht uit zijn longen. Verzet is zinloos. Harry Beerenkamp is veel sterker dan hij. En over de bedoelingen van Beerenkamp hoeft hij geen illusies te hebben. Alleen door te praten kan hij voorkomen dat Beerenkamp hem afmaakt. Hij moet Beerenkamp van zijn goede bedoelingen zien te overtuigen.

‘Ik was naar je op zoek,’ zegt hij, de pijn verbijtend. ‘De politie zoekt je voor de moord op Rob Meier en ik ben je alibi.’

Robert voelt de druk op zijn ruggengraat verminderen.

‘Dat geloof ik niet. Wat weet jij daarvan? En waarom heb je mijn bank en mijn televisie dan naar de bliksem geholpen?’, vraagt Beerenkamp onzeker en verdringt zijn twijfel met een tweede, nog hardere klap op de nier van Robert. ‘Deze is voor de koelkast,’ voegt hij er aan toe. ‘En dit is niet de laatste.’

‘Als mij iets overkomt, hang je. Er ligt een brief bij een notaris waarin ik beweer dat ik heb gezien dat jij Rob Meier hebt neergeslagen.’

Weer verslapt de druk van Beerenkamp een beetje.

‘Waarom ben je dan niet naar de politie gegaan?’

‘Dat is simpel. Ik werkte in opdracht van Landgraaf. Alleen heb ik nu een probleempje omdat hij me niet wil betalen. Hij of iemand anders heeft zijn vrouw vermoord. Ook voor die moord sta jij waarschijnlijk op de verdachtenlijst. Eigenlijk ziet het er slecht voor je uit. Ik vermoed dat je niets hebt gedaan, maar ik weet ook dat je voor hetzelfde geld twintig jaar moet zitten. Met jouw hulp kan ik Landgraaf te grazen nemen. Dat kan jou twee à drie ton opleveren. Daarom kwam ik je opzoeken.’

Robert kan niet verder praten vanwege de pijn. Als Beerenkamp niet hapt, ziet het er slecht voor hem uit.

‘Ik snap het niet helemaal, geloof ik,’ zegt Harry Beerenkamp terwijl hij Robert half omdraait en hem een slag op zijn ribbenkast geeft. Een droge tik geeft aan dat er een rib is gebroken. ‘Dit is de eerste,’ zegt hij. Nu is het erop op eronder.

‘Maak me maar af,’ kreunt Robert. ‘Om vijf uur vanmiddag gaat mijn brief naar de politie. Als je me nog één keer slaat ook.’

‘Bluf,’ zegt Harry Beerenkamp, maar slaat niet. Robert denkt even dat hij flauwvalt van de pijn als Beerenkamp hem hardhandig op zijn rug legt. Hij ziet dat het kruis op Harry’s voorhoofd geen kruis meer is, maar meer een zeilschip. ‘Hoe wil je dat geld binnenhalen?’, vraagt Beerenkamp.

Voorzichtig probeert Robert een beetje overeind te komen.

‘Kunnen we niet even gaan staan? Straks komt er iemand naar buiten,’ kreunt hij.

‘Oké, maar geen geintjes, anders breek ik de rest van je ribben in één keer.’

Hij voelt dat Beerenkamp hem loslaat en opstaat. Nu moet het gebeuren. Kreunend en rochelend draait hij zich om en doet alsof hij nauwelijks overeind kan komen. Wat meer realiteit dan toneelspel is. Zonder zijn hoofd te bewegen kijkt hij waar zijn belager staat. Hij spant zijn spieren. In een razendsnelle beweging pakt hij de stiletto uit de zak van zijn colbert, werpt zich richting Harry Beerenkamp en plant het mes met alle kracht in zijn bovenbeen. Als reactie probeert Harry Beerenkamp Robert een trap te geven met zijn andere been. Voordat de voet Roberts hoofd bereikt valt Harry Beerenkamp om. Schreeuwend van pijn ligt hij op de grond. Toch probeert hij op te staan en Roberts been te grijpen, maar die slaagt erin om met zijn volle gewicht op Harry’s hand te gaan staan.

‘Volgende keer beter uitkijken, idioot,’ zegt Robert en stapt in zijn auto. Met piepende banden rijdt hij achteruit en ziet tot zijn opluchting dat Harry Beerenkamp net op tijd wegrolt om te voorkomen dat Robert over zijn benen rijdt. Een messteek kan gezien worden als noodweer, een verbrijzeld been niet.



Als Robert Devenijns de parkeerplaats van de sportschool verlaat en in oostelijke richting wegrijdt ziet hij vanaf de andere kant twee politieauto’s met knipperlicht naderen. Hij rijdt rustig door. Pas als hij in zijn achteruitkijkspiegel ziet hij dat de politieauto’s de parkeerplaats opdraaien, geeft hij gas en slaat de eerste weg rechtsaf. Het is zaak om zo snel mogelijk te verdwijnen.



Harry Beerenkamp heeft zijn pogingen om op te staan gestaakt en ligt kreunend op de ijskoude klinkers. Als hij de politieauto’s ziet, weet hij dat het voorbij is. Hij ziet dat Gerrit van der Kraats van achter het glas toekijkt hoe twee politiemannen hem in de auto hijsen en afvoeren. De minachtende blik van zijn oude trainer spreekt boekdelen: hij heeft de politie gebeld omdat hij er genoeg van had.





59 Vrijdag 29 december 13.00 uur



Ellen schrikt op van het geluid van de deur. Ze was op de bank weggedommeld met één van de plakboeken op haar schoot.

‘Lunch,’ zegt de man die haar heeft opgesloten. In weerwil van de situatie lukt het Ellen niet om John Brooks onsympathiek te vinden. Hij zet een bord met drie bruine bolletjes en een glas sinaasappelsap op het tafeltje naast de bank. Deze keer gaat hij niet weg, maar sluit de deur achter zich. Ellen voelt haar maag samentrekken. Wat wil de man van haar?

Nadat de man de deur heeft dichtgedaan loopt hij naar het dressoir en haalt een fluit uit de lade. Zonder aankondiging begint hij te spelen. Het is onmiskenbaar een Ierse melodie. Na een langzaam begin volgen de noten elkaar steeds sneller op. Met verbazing kijkt Ellen hoe de ranke vingers van John Brooks razendsnel op en neer bewegen. De man zelf heeft zijn ogen gesloten en is zich van geen toeschouwer bewust. In trance gaat hij maar door. Even vraagt Ellen zich af of ze hem kan verrassen met een aanval. De gesloten deur ontneemt haar de moed. Ze kan niet anders dan ook haar ogen sluiten en zich overgeven aan de hypnotiserende muziek. Ze doet haar best om een structuur in de muziek te ontdekken. Na een tijdje meent ze wel een melodie te herkennen die steeds terugkomt. Net als Ellen haar ogen weer opent en zich afvraagt hoelang de man dit kan volhouden gaat het tempo van de muziek omlaag. Het eindigt met de melodie die Ellen had herkend, noot voor noot en zo zacht dat het nauwelijks te horen is.

Een fractie van een seconde heeft Ellen de neiging om te klappen als John Brooks zijn ogen opendoet en haar glimlachend aankijkt.

‘Daarom heb ik deze kelder,’ zegt John Brooks. ‘Om te kunnen spelen.’

‘Het lijkt me anders dat je je niet hoeft te schamen voor je spel.’

De man schiet in de lach.

‘Zeker niet. Mensen zeiden dat ik Iers kampioen op de tin whistle kon worden.’

‘Kan je daar kampioen in worden?’

‘Het is één van de meest prestigieuze onderscheidingen in Ierland. Wil je nog wat horen?’

Ellen knikt. John Brooks pakt een andere fluit uit de la en drukt op de playknop van cd-speler. Er klinken een viool en een trommel. Ook nu sluit John Brooks zijn ogen en luistert zonder zelf iets te doen. Beheerst brengt hij de fluit naar zijn mond en begint te spelen. De viool speelt de leidende melodie en de fluit dwarrelt daar omheen. Ellen voelt tranen opkomen. Ze wil niet huilen en vraagt zich af of haar emoties worden veroorzaakt door de muziek of haar eigen situatie. Haar gedachten dwalen af naar Norman, naar Jozef en Brian, naar Gerard Maas. Zou hij een grootscheepse zoekactie in gang hebben gezet? Wat zou ze zelf doen? Zonder aanwijzingen is het zoeken naar een vermiste persoon zoeken naar een speld in een hooiberg. Als zij Gerard Maas zou zijn, zou zij zeker niet alle beschikbare mensen naar haar laten zoeken. Waarschijnlijk zou zij de prioriteit leggen bij de twee moordzaken.

‘Je dacht aan andere dingen, hè?’

Ellen knikt. Ze heeft geeneens gehoord dat de muziek is opgehouden.

‘Dat was Frankie Gavin op de viool. Hij komt uit Galway en was vreselijk goed op de tin whistle . Het was altijd mijn droom om net zo goed te worden als Frankie Gavin.’

‘Ik snap niet waarom je alleen hier in je eentje speelt. Ben je bang om voor publiek te spelen? Ik was ook publiek.’

‘Wil je het hele verhaal horen?’

‘Misschien snap ik dan waarom ik hier zit.’

‘Het één heeft niet zoveel met het andere te maken.’

‘Maar wel wat, dat kan niet anders.’

‘Je hebt alle plakboeken gelezen, hè?’

Ellen knikt.

‘Verhalen over de IRA.’

‘Daar heb ik ook bij gehoord. Als jongen van achttien heb ik me aangemeld en een jaar later werd ik geschikt bevonden als strijder voor de Ierse Republiek. Mijn terrein was Armagh en een aantal van de aanslagen waarover je hebt gelezen zijn door mij gepleegd. Ik heb ook onschuldige slachtoffers op mijn geweten.’

‘Mag ik vragen waarom je dat wilde?’

‘Woede, denk ik. Mijn vader zat er ook bij en is doodgeschoten door het Britse leger.’

‘Ben je katholiek?’

‘Dat was ik en ben ik nog steeds. Toch speelde dat geen enkele rol in mijn wens om bij de IRA te gaan. De haat tegen de arrogante Engelsen is mij met de paplepel ingegoten en toen ik groot genoeg was om zelf na te denken, zag ik die vooroordelen in alles bevestigd. Voor mij was het een vanzelfsprekende keus.’

‘En nu dan? Ben je nog steeds bij de IRA?’

John Brooks schudt zijn hoofd.

‘De omslag kwam na een aanslag waarbij ik een onschuldige jongen van elf voor mijn ogen dood zag gaan, in een brandende auto waarin ik een bom had geplaatst. Opeens zag ik waar we mee bezig waren. De auto bleek de verkeerde te zijn. Het was kenmerkend voor de willekeur en gevoelloosheid van veel IRA-leden. Het maakte niets uit wie of wat het slachtoffer werd. Elke aanslag was gerechtvaardigd en droeg bij aan het doel. Ik besloot om er uit te stappen. Maar dat niet alleen. Ook zonder mij gingen de aanslagen gewoon door en ik had met eigen ogen gezien wat een ellende dat veroorzaakte. Daarom wilde ik iets doen waarmee ik een einde kon maken aan die waanzin. Dat laatste was overigens niet uitsluitend een morele daad, maar ook een pragmatische.’

Ellen toont een vragende blik.

‘Stoppen is eigenlijk niet mogelijk. Iemand die stopt, wordt gedood. Je zweert trouw voor het leven met je leven. Een sterk concept. Er waren maar twee manieren om te stoppen en toch in leven te blijven. De eerste is vluchten naar het buitenland, Zuid-Amerika, Thailand of zoiets en daar een nieuw leven opbouwen. Daar voelde ik niets voor. De andere mogelijkheid was overlopen naar de vijand en dat heb ik gedaan.’

‘Maar dan weet je zeker dat er een prijs op je hoofd staat.’

‘Dat klopt, en als tegenprestatie krijg je van de vijand daarom een ander hoofd. Ik heet nu John Brooks en dat staat ook in mijn paspoort. Zo heette ik vroeger niet.’

‘Wat is dan je echte naam?’

John Brooks zwijgt even.

‘Tom Nolan, maar dat is niet relevant. Tom Nolan is dood, verdronken toen hij over zee wilde vluchten voor een Britse marineboot.’

Ellen moet een keer slikken.

‘Een paar dagen na de aanslag in Armagh heb ik mij gemeld bij het Britse leger. Uiteraard veel achterdocht over en weer. Een maand later had ik een afspraak met mijn nieuwe baas, een aardige man van een jaar of veertig. Hij wist precies waarvoor hij mij wilde gebruiken, infiltratie in de IRA-groepen die actief waren geworden op het Europese vasteland. Na een aantal gevoelige verliezen in Noord-Ierland had de IRA besloten om het werkterrein te verleggen naar Britse legerbases in Europa, met name in Duitsland. Ik meldde mij ook aan om mee te doen en heb actief geholpen bij de voorbereidingen van een groot aantal aanslagen. Het zou echt een grote operatie worden. Elke week bracht ik verslag uit aan mijn baas. Op een gegeven moment kon ik mij niet aan de indruk onttrekken dat een aantal collega’s nattigheid begonnen te voelen. Dat zei ik ook tegen mijn baas. Hij besloot daarop dat ik niet meer terug mocht en nog diezelfde dag deed de Duitse politie invallen in een aantal flats in verschillende Duitse steden. De flats lagen vol met wapens en een aantal IRA-leden werd opgepakt. Waarschijnlijk heb ik door mijn verraad verschillende aanslagen weten te voorkomen. Eén groep bleef echter ongrijpbaar, vijf of zes mensen rondom Donna Maguire. Zij hebben toch nog een aantal aanslagen kunnen plegen, waaronder die in Roermond. Toen zat ik echter al in Amsterdam. Als John Brooks, een Engelsman met ruime ervaring als barman.’

‘Waarom niet als een barman die ook een aardig deuntje kan fluiten?’

‘Een aardig deuntje,’ zegt John Brooks glimlachend. ‘Het klinkt raar om het van jezelf te zeggen, maar ik speel heel erg goed en heb bovendien een herkenbare stijl. In ieder geval voor de kenners.’

‘Dus je bent bang dat je spel zal verraden dat je in werkelijkheid Tom Nolan bent?’

‘Dat is waarschijnlijk al gebeurd toen ik in Amsterdam woonde. Daar ben ik na lang aarzelen toch gaan spelen in een folkband. Sindsdien zijn er mensen die weten dat Tom Nolan niet dood is. Ik heb aanwijzingen dat ze me op het spoor zijn.’

‘Hier in Deventer?’

‘Nee, anders was ik al dood geweest. Er is een nieuwe groep ontstaan die onder leiding van een aantal oudgedienden de IRA nieuw leven wil inblazen. Daarbij willen ze eerst afrekenen met fouten uit het verleden. En ik ben er één van.’

‘Hoe weet jij dat?’

‘In Amsterdam ben ik de automatisering ingerold. Ik werk nu bij een bedrijf in Almelo dat gespecialiseerd is in telecommunicatie. Vandaar dat ik veel weet van internet en computers. Het kostte mij geen moeite om de computers van een paar voormalige collega’s te kraken. Een paar maanden geleden dook mijn naam op in verschillende mails. In die mails werd gesuggereerd dat ik in Amsterdam woonde. Het is een kwestie van tijd dat ze mijn huidige naam te weten komen en ook dat ik in Deventer woon.’

‘Hoe ben je hier eigenlijk terechtgekomen?’

‘De liefde. Mijn toenmalige vriendin, Anneke, woonde in Deventer. Nadat ik in een overmoedige bui een paar keer had opgetreden met mijn band, heb ik zonder iemand te informeren Amsterdam verlaten en ben ik bij haar ingetrokken,’ antwoordt John Brooks. ‘Ze leek op jou,’ voegt hij er aan toe.

Ellen schrikt. Wat bedoelt hij daarmee? Ze probeert te doen alsof er niets aan de hand is.

‘Sindsdien heb je dus niet meer in het openbaar gespeeld?’, vraagt ze zakelijk.

‘Nee, de eerste jaren zelfs helemaal niet meer. Pas toen ik deze kelder had verbouwd durfde ik weer. Dat was het enige voordeel van het beëindigen van onze relatie.’

Ellen voelt dat John Brooks haar graag meer wil vertellen. Dat kan ze zich voorstellen. Waarschijnlijk is er na zijn voormalige vriendin niemand meer geweest aan wie hij zijn verhaal kwijt kon. Hoewel ze wel geïnteresseerd is in zijn geschiedenis voelt ze er weinig voor om te dienen als praatpaal voor een biecht en dan te moeten sterven omdat ze dingen weet die geheim moeten blijven. Of gaat het alleen maar om haar? Omdat ze op zijn ex lijkt. Er trekt een rilling over haar rug.

‘Hoor eens, John,’ zegt ze. ‘Ik geloof dat je best een aardige vent bent. Toch luister ik met wat gemengde gevoelens naar je verhaal. Dat zul je begrijpen.’

John Brooks knikt.

‘Je zit hier niet vrijwillig, dat is mij duidelijk. Morgen rond dit tijdstip ben je vrij. Dat garandeer ik je.’

‘Ik geloof je,’ zegt Ellen. Ze zou graag willen weten wat John precies in zijn hoofd heeft, maar vraagt niet door. ‘En sindsdien speel je hier dus. Doe je dat elke dag?’

‘Spelen is de enige manier om mijn angst enigszins de baas te blijven.’

‘Angst?’

‘Ja, ik ben altijd bang. Waarvoor weet ik niet precies.’

‘Voor je oude strijdmakkers. Daar kan ik me iets bij voorstellen,’ zegt Ellen.

‘Ik had daar geen makkers. Niemand heeft vrienden in het leger. De angst dat ze me vinden is niet de enige oorzaak van mijn angst. Het zit dieper. Iedere nacht word ik wakker om een uur of drie, vaak badend in het zweet. Dan wandel ik een rondje door de stad.’

‘Heb je wel eens professionele hulp gezocht?’

John Brooks schudt zijn hoofd.

‘Jij bent de tweede aan wie ik mijn verhaal vertel.’

Weer trekt Ellens maag samen. Wat wil John Brooks van haar?

‘Anneke nam een groot deel van de angst weg. Het kostte haar op den duur te veel energie. Ik neem het haar niet kwalijk dat ze is weggegaan. Sindsdien heb ik alleen nog mijn fluiten.’

John Brooks staat op en loopt naar het dressoir. Hij haalt er nog een fluit uit.

‘Elke fluit heeft een eigen toonsoort. Deze staat in e-mineur.’

Hij begint te spelen. Net als de vorige stukken begint de muziek langzaam. Nu volgt er geen versnelling. Al snel herkent Ellen een melodie. Ze meent zelfs dat ze die eerder heeft gehoord. Deze keer dwalen haar gedachten niet af. Het lied zuigt haar mee. Ze ziet dat er een traan over de wang van John Brooks rolt. Ook haar ogen worden vochtig.

‘Dat was erg mooi,’ zegt ze als de muziek is afgelopen. Ze merkt dat ze rammelt van de honger en pakt een broodje.

‘Rond de kerstdagen en de jaarwisseling is mijn angst het grootst,’ zegt John Brooks na een lange stilte. ‘In de kerstnacht kon ik weer niet slapen en dwaalde door het Bergkwartier. Bij de Bergkerk kwam een jongen op mij af. Verderop stond een andere man te kijken. De jongen pakte mij beet en duwde me naar het grasveld achter de kerk. Hij zei iets over neerslaan en haalde toen uit om mij een klap tegen mijn hoofd te geven. Ik pareerde de slag en sloeg hem tegen zijn slaap. Hij ging meteen tegen de grond. Het was een reflex uit mijn opleiding. Later begreep ik dat de jongen was overleden.’

‘Dus jij was degene die hem heeft neergeslagen.’

‘Ja, ik had me moeten realiseren dat hij geen partij was. Mijn verdediging was er één van op leven en dood. Dat was niet nodig.’

‘Als je het zo vertelt, klinkt het als noodweer.’

‘Dat was het ook. Maar ik kan het niet aan om dat voor een rechtbank te verdedigen. Bovendien zijn ze me op het spoor. Ik heb dus besloten te vluchten.’

‘Dat had je toch ook kunnen doen zonder mij gevangen te nemen?’

‘Ik voel me verantwoordelijk voor de dood van de jongen en wilde dat vertellen aan de politie. Jullie zijn tenslotte op zoek naar de moordenaar. Bovendien wil ik voorkomen dat een onschuldige wordt veroordeeld.’

Daar hoef jij je geen zorgen over te maken, wil Ellen zeggen. Een brief was genoeg geweest.

‘Je gelooft me niet,’ zegt John Brooks en kijkt haar aan. Ze wendt haar blik af. ‘Ik zag je die ochtend, toen je met je collega kwam kijken naar het dode lichaam van de jongen. Het was alsof ik droomde. Jij lijkt sprekend op Anneke.’

Ellen staart naar de grond en zwijgt.

‘Het was een impuls om naar het politiebureau te bellen. Ik weet niet wat ik had gedaan als ik jou niet aan de lijn had gekregen.’

‘Wanneer vertrek je?’, vraagt Ellen zo ontspannen mogelijk.

‘Over een uur.’

‘Waarheen?’

‘Ik vlieg naar Azië. Nu ga ik mijn spullen pakken. Ik zeg je zo nog gedag.’

Ellen wordt bang.

‘Waarom laat je me nu niet vrij? Ik beloof dat ik niets zal zeggen.’

‘Dat zullen je bazen niet op prijs stellen. Ik vertrouw jou als persoon wel, maar kan er niet op vertrouwen dat je niets zegt. Sorry.’

John Brooks verlaat de kelder. Als de dikke deur in het slot valt barst Ellen in tranen uit. Ze is nu echt bang. De man is in de hoogste nood en in staat om haar hier te laten creperen. Zo heeft hij zijn geweten ook buitenspel gezet toen hij de aanslagen pleegde in Noord-Ierland. Ze staat op en rukt aan de deur. Die zit muurvast.

‘Help!!’, schreeuwt ze. Ze weet dat niemand haar kan horen. Verslagen ploft ze op bank en kruipt weg onder de dekens. Even weg uit haar gevangenis.





60 Vrijdag 29 december 13.30 uur



Jozef loopt door de Ossenwaard, het natuurgebied op de westelijke oever van de IJssel. Links grazen zwarte langharige koeien, verderop staan dikke grijze paarden. Door de mist ziet hij niet meer dan vage contouren van de stad aan de andere kant van de rivier.

Hij houdt niet van wandelen en het komt zelden voor dat hij hier loopt. Nu kan hij geen beter alternatief bedenken. Het onderzoek zit in een impasse. Brian heeft een paar aanknopingspunten, maar de kans dat die wat opleveren acht Jozef klein. Zijn enige hoop is gevestigd op Landgraaf zelf. Jozef is er van overtuigd dat hij degene is die hen verder kan helpen. Alleen heeft Landgraaf een reden om te zwijgen. Natuurlijk kan Jozef niet uitsluiten dat Landgraaf de dader is. Dat zou zijn zwijgzaamheid verklaren. Toch zou hij zijn geld daar niet op inzetten.



Een uur geleden zei Jozef tegen Landgraaf dat hij zijn lot in eigen hand had. Er van uitgaande dat hij zijn vrouw niet had vermoord, was de kans groot dat hij als vrij man het politiebureau kon verlaten als hij alles zou vertellen wat hij wist. Als hij daarentegen bleef volharden in zijn voor Jozef onbegrijpelijke niet-coöperatieve houding, kon Jozef niet uitsluiten dat hij zou worden voorgeleid aan de rechter. En Jozef sprak daarbij de waarschuwing uit dat hij mensen veroordeeld had zien worden op grond van minder sterke bewijzen. Landgraaf gaf echter geen krimp en verwees Jozef door naar zijn advocaat.

Jozef belde daarop met Louis Breur, de advocaat van Guido Landgraaf, en legde hem hetzelfde dilemma voor. Ook Breur gaf geen millimeter toe. Zijn cliënt was volstrekt onschuldig en als het OM de zaak voor de rechter wilde brengen zou er een gigantische schadeclaim volgen.



Nu loopt Jozef dus door de modder en in de mist, omringd door beesten die de natuurlijke vegetatie in de uiterwaard in toom moeten houden. Voor het eerst sinds het telefoontje van Norman durft hij onder ogen te zien dat Ellen verdwenen is en dat er een kans is dat haar iets is overkomen. Tot nu toe heeft hij alleen maar gehandeld en nagedacht over acties. Stel dat Ellen wordt vastgehouden door de moordenaar, hoe groot is dan de kans dat ze wordt omgebracht? In gevechtssituaties komt het wel eens voor dat politiemensen om het leven komen. Dat een politiefunctionaris in koelen bloede wordt gedood is echter een grote zeldzaamheid. Daarvan heeft Jozef in ieder geval nog nooit gehoord.

Aan de andere kant kan een geschifte moordenaar die zich in het nauw gedreven voelt door het lint gaan. Maar hoe waarschijnlijk is dat? Als Ellen ook maar enig vermoeden had dat ze een ontmoeting zou hebben met een potentiële dader van één van de moorden, zou ze iemand hebben gevraagd om mee te gaan. Dat staat voor Jozef als een paal boven water.

Of niet? Misschien is dat wel zijn grootste twijfel. Als Ellen inderdaad op eigen houtje op een mogelijke moordenaar is afgestapt, moet Jozef zich dat, als haar mentor, ook aanrekenen. Dan is er iets in de begeleiding niet goed gegaan. Het zit Jozef hoe dan ook niet lekker dat de zaken zo gelopen zijn. Achteraf bezien heeft hij de situatie helemaal verkeerd beoordeeld en onderschat. Hij weet wat daarvan de belangrijkste oorzaak is: zijn afkeer van Landgraaf. Met die man wilde hij niets te maken hebben. En dat ging niet om de mens Landgraaf, maar om het feit dat de man zichzelf vijftig miljoen had toegeëigend die eigenlijk aan de Nederlandse burger toebehoort. Ook Jozef had drie euro bijgedragen aan de bonus van Guido Landgraaf. Jozef wordt weer kwaad als hij daaraan denkt. Maar die boosheid heeft hem in dit geval belemmerd om de zaak serieus te nemen en de feiten die voor zijn werk belangrijk zijn objectief te beschouwen. Had hij de signalen serieuzer moeten nemen? Had hij kunnen vermoeden dat de vreemde gebeurtenissen op Lankbergen de voorbode van een moord waren? Als dat zo is, heeft hij een ernstige fout gemaakt.

Nog steeds heeft hij geen grip op de zaak. In zijn hoofd ontbreekt het plaatje. De losse feiten willen maar geen samenhangend beeld worden. Met Ellen heeft hij wel eens gefilosofeerd over het mentale proces van een rechercheonderzoek. Zij wilde weten welke methode schuilging achter zijn ogenschijnlijk rommelige en intuïtieve manier van werken. Wat is het geheim van een succesvol onderzoek? Haar conclusie was dat zich tijdens het onderzoek een beeld vormde. Tussen feiten ontstonden lijntjes en daarlangs bewogen de feiten naar elkaar toe of van elkaar af. Nieuwe feiten kregen vanzelf een plekje in de ontstane figuur die daardoor een steeds vastere vorm kreeg. Toch was de figuur in het hoofd van Ellen anders dan de figuur in zijn hoofd. Dat had maar één reden: zijn dertigjarige ervaring. Daardoor lukte het hem om een beeld te vormen van feiten die voor Ellen nog onsamenhangend bleven. Ellen voelde zich gefrustreerd en vroeg zich af of zij ook dertig jaar moest wachten om het vak volledig te beheersen. Nu moet Jozef denken aan dat gesprek. Hoe zeer hij ook zijn best doet, er ontstaat geen beeld. Het blijft een opsomming van feiten die een zekere samenhang hebben, maar zich in zijn hoofd niet willen voegen tot een geheel. Waar ligt dat aan? Dat is de vraag die Jozef bezig houdt. Is het omdat hij zich niet vanaf het begin volledig heeft gecommitteerd aan het onderzoek? Of is er iets anders aan de hand? Ziet hij de verbindende lijnen van het plaatje over het hoofd? Hoe langer hij nadenkt, hoe meer hij er van overtuigd raakt dat er een wezenlijk onderdeel in het verhaal ontbreekt. Er moet iets zijn wat alle gebeurtenissen met elkaar verbindt. Waarom heeft hij geen idee waar hij moet zoeken?

Somber sjokt hij verder door de modder. Hij heeft een grote fout gemaakt waarmee hij een dierbare collega in gevaar heeft gebracht. Het is een verlammende gedachte waarvan hij, in de dertig jaar dat hij rechercheur is, niet vaak in deze mate last heeft gehad. Hij is zich er nog niet eerder zo van bewust geweest hoezeer hij de afgelopen jaren gehecht is geraakt aan de samenwerking met Ellen. Haar gretigheid om het vak te leren en haar opgewekte ambitie hebben zijn motivatie bepaald geen slecht gedaan. De gedachte dat ze er niet meer zou zijn bezorgt hem kippenvel. Hij stelt vast dat hij zich ook hier, lopend door het zuigende rivierslib en omgeven door afgestorven distels, niet kan voorstellen dat ze dood is. Hij acht de kans groter dat ze door deze zaak besluit om het politiewerk op te geven of haar werk als rechercheur in een andere stad voort te zetten.



Het duurt even voordat hij het gepiep herkent. Het is zijn mobiele telefoon die hij voor de verandering heeft meegenomen. Vooral met het oog op de mogelijkheid dat Ellen hem belt.

‘Met Jozef Laros,’ zegt hij als hij net op tijd het goede knopje heeft ingedrukt.

‘Met Jorrit Groenvors. We hebben Harry Beerenkamp. Hij is opgepakt in Amsterdam en wordt hier over een half uur afgeleverd. Hij schijnt behoorlijk te zijn toegetakeld, maar is wel in staat om te worden ondervraagd. Wil je erbij zijn?’

‘Natuurlijk. Ik kom eraan.’

Misschien komt er eindelijk schot in de zaak, denkt Jozef. Maar Beerenkamp zal ook niet weten waar Ellen is. Waarom heeft Ellen niet op de een of andere manier een berichtje achtergelaten? Terwijl hij zijn mobiel in zijn zak stopt, schiet hem een gedachte te binnen waar hij het acuut warm van krijgt. Ellen zal toch niet…? Hij pakt zijn mobiel weer tevoorschijn en staart naar het toetsenbord. Hoe luistert hij ook al weer zijn voicemail af? Het is lang geleden dat hij dat voor het laatst heeft gedaan. Even overweegt hij om zijn vrouw Margot te bellen om het te vragen. Dan weet hij het weer en toetst 1233 in.

‘U heeft één nieuw bericht,’ klikt de vrouwenstem. Met kloppend hart wacht Jozef op het bericht. ‘Met Ellen. Ik ga nog even langs bij een mogelijke getuige in de Walstraat. Dan weet je het.’ Het zweet breekt Jozef uit. Shit, shit, shit. Hij vervloekt zichzelf terwijl hij het nummer van Piet van Gestel belt.

‘Piet, met Jozef. Op mijn voicemail stond een bericht van Ellen. Ze is naar iemand in de Walstraat gegaan.’

Het duurt even voor Piet reageert.

‘De Walstraat? Geen nummer?’, vraagt hij. Jozef weet dat Piet de korte stilte heeft gebruikt om alle andere kritische vragen door te spoelen. Hij is hem er dankbaar voor.

‘Nee, alleen maar Walstraat. Verder niets.’

‘Dan weet ik genoeg. We gaan meteen aan de slag.’

Even wil Jozef nog zeggen dat Piet voorzichtig moet doen, maar bedenkt zich net op tijd. Piet snapt als geen ander dat hij omzichtig te werk moet gaan.





61 Vrijdag 29 december 13.45 uur



Brian draait het nummer van de sociëteit van de studentenvereniging Sint Martinus in Groningen. Na tien keer bellen wordt er opgenomen.

‘Ja?’, klinkt een vermoeide vrouwenstem.

‘Goedemiddag, u spreekt met Brian Jansen, van de politie in Deventer.’

‘Dit is Groningen,’ antwoordt de stem en dan is de verbinding verbroken.

Brian drukt op de herhaaltoets.

‘Ja?’ Het is dezelfde stem.

‘Weer met Brian Jansen. Ik weet dat ik naar Groningen bel. Spreek ik met iemand van Sint Martinus?’

‘Ja.’

‘Ik ben op zoek naar iemand die mij meer kan vertellen over de geschiedenis van de vereniging.’

‘Daar weet ik niets van.’

‘Is er iemand anders die misschien iets van de historie weet?’

‘Ik verbind u door.’

Het wordt stil.

‘Ja?’, klinkt het na een lange minuut.

Brian herhaalt wat hij net heeft gezegd.

‘Waarover wilt u iets weten?’

‘Over gebeurtenissen tijdens een introductieweek van jullie vereniging.’

‘Als ik het al zou weten, zou ik het niet vertellen. Wij hebben de privacy van onze leden hoog in ons vaandel. Voor u kan ik helaas geen uitzondering maken.’

‘Ik ben bang dat ik daar geen genoegen mee kan nemen. Het speelde in 1968. Hebben jullie een lijst van mensen die toen lid waren en mij meer kunnen vertellen?’

‘Die lijst hebben we zeker. Maar daarvoor geldt hetzelfde als ik net heb gezegd. Ik ben bang dat ik u niet kan helpen.’

‘Het is geen vrijblijvende vraag, maar een politieonderzoek. Als uw vereniging daar niet aan mee wil werken, is dat uw goed recht.’

‘Dan maak ik graag gebruik van dat recht.’

‘Mag ik dan uw naam noteren? Dan schrijf ik op dat u namens de vereniging de verantwoordelijkheid hebt genomen om deze beslissing te nemen.’

‘Kunt u dat nog een keer herhalen.’

‘Ik vroeg me af of u bevoegd bent om te beslissen dat uw vereniging niet meewerkt aan een politieonderzoek.’

Brian hoort een zacht gevloek.

‘Ik verbind u door met de praeses.’

‘Met Kerstens.’

Brian herhaalt voor de derde keer zijn vraag.

‘Daar kan ik kort over zijn,’ antwoordt de praeses. ‘Ik doe geen zaken over de telefoon. Als u bepaalde informatie wilt hebben bent u te allen tijde welkom op de sociëteit. Dan zullen we kijken of we u kunnen helpen. Daarbij kan ik op voorhand aangeven dat u een goed verhaal moet hebben. Wij zijn geen informatiebank. Onze oud-leden bekleden vaak belangrijke posities en daarom moeten wij zeer terughoudend zijn met het verschaffen van informatie over zaken die zich in het verleden binnen onze vereniging hebben afgespeeld. Het is gemakkelijk om dergelijke verhalen buiten hun context te plaatsen.’

Brian onderdrukt zijn neiging om hierop te reageren.

‘Ik zou u niet willen compromitteren. Dank u voor uw toelichting,’ zegt hij en verbreekt de verbinding voordat de praeses kan reageren. Dat was niet zo’n slimme actie, stelt Brian vast. Wat had hij anders kunnen verwachten? Misschien had hij zelf ook zo gereageerd.



Zijn tweede ingang is de Groningse politie. Het probleem daarbij is dat hij er geen formele zaak van wil maken. Het liefst zou hij een oudgediende willen spreken die zich de zaak nog kan herinneren, eventueel met behulp van een dossier dat ongetwijfeld ergens ver weg is opgeborgen. Aangezien hij niemand persoonlijk kent bij het Groningse korps ziet hij geen andere mogelijkheid dan gewoon bij de voordeur te beginnen.

Tot Brians verrassing heeft hij al na vier telefoontjes de juiste man te pakken, rechercheur Albert Termunten, tweeënveertig dienstjaren en een geheugen als een olifant.

‘Guido Landgraaf, die kan ik me nog herinneren,’ zegt hij. ‘Dat is ook niet zo vreemd natuurlijk omdat hij de afgelopen jaren regelmatig in het nieuws is geweest.’

‘Weet u ook nog waar het om ging?’, vraagt Brian.

‘Er was iets gebeurd bij Sint Martinus, wat overigens niet voor het eerst en zeker ook niet voor het laatst was. Ik ben daar in mijn carrière meer dan eens geweest. Meestal naar aanleiding van mishandeling tijdens de ontgroeningsperiode, vrijwel altijd na aangifte door ouders. Veel konden we niet doen. Zo’n vereniging is een gesloten bolwerk waar iedereen bang is voor elkaar en niemand iets durft te zeggen.’

‘Zou u kunnen achterhalen bij welke zaak Guido Landgraaf betrokken was?’

‘Dat denk ik wel. Achtenzestig, zei je?’

‘Ja.’

‘Dan moet ik het archief in, maar veel tijd hoeft dat niet te kosten. Heb je haast?’

‘Ja, nogal.’

‘Eens kijken, het is nu twee uur. Kun je naar Groningen komen?’

‘Dat kan.’

‘Als je nu wegrijdt, ben je er rond vier uur. Dan moet ik het dossier hebben gevonden.’

‘U denkt dus dat er een dossier is.’

‘Dat weet ik zeker. Ik heb zelf met Landgraaf gesproken. Hij was toen de leider van de vereniging.’

‘Praeses.’

‘Precies, maar dat woord heb ik nooit over mijn lippen kunnen krijgen. Het ging over een jongen die was overleden, vermoedelijk als gevolg van mishandeling tijdens de ontgroening. Ik kan me de toedracht niet meer herinneren. Meestal komt alles vanzelf terug als ik het dossier lees.’

‘Dat klinkt hoopvol. Dan stap ik nu in mijn auto.’



Brian pakt zijn jas en schrijft een briefje voor Jozef. Op de gang komt hij hem tegen.

‘Nog nieuws van Ellen?’

‘Gistermiddag heeft ze een bericht ingesproken op mijn voicemail. Ze ging naar een mogelijke getuige in de Walstraat.’

‘Walstraat?’

‘Ja, Piet gaat er heen met zijn team.’

‘Wat zal ik doen? Hier blijven of naar Groningen gaan om een dossier in te zien over het overlijden van een student in 1968? Ik weet niet of het wat oplevert, maar onze Groningse collega wist zich in ieder geval te herinneren dat Guido Landgraaf er bij betrokken was.’

‘Het is in ieder geval weer een brokstuk uit het leven van Landgraaf. En ergens moeten we een opening kunnen vinden om tot de man door te dringen. Wat mij betreft doe je dat.’

‘Kan ik je vanavond nog bereiken?’

‘Ja, thuis of op het bureau. Zolang Ellen nog niet terug is, heb ik geen rust. We hebben overigens Harry Beerenkamp gevonden. Hij wordt hierheen gebracht vanuit Amsterdam.’

‘Goed nieuws.’

‘We zullen zien. Succes in het hoge noorden.’





62 Vrijdag 29 december 14.30 uur



‘Ik ga weg,’ zegt John Brooks, alias Tom Nolan. ‘Definitief,’ voegt hij er aan toe.

Ellen kijkt hem verschrikt aan. Wat betekent dat voor haar? Zal hij haar loslaten? Of haar achterlaten in de kelder, gedoemd om van dorst om te komen?

‘Het spijt me,’ zegt hij. Ellens hart gaat als een dolle tekeer. Ze moet haar best doen om niet te gaan hyperventileren. ‘Ik kan me niet permitteren je vrij te laten. Dan geef je mijn signalement door en word ik al opgepakt voordat ik het land uit ben.’

Ellen springt naar voren en grijpt John bij zijn keel. Met al haar kracht probeert ze hem omver te duwen. Ze is kansloos. John Brooks pakt haar polsen beet en alsof het hem geen enkele kracht kost bevrijdt hij zichzelf.

‘Rustig Ellen, er is niets aan de hand. Dacht je echt dat ik je hier aan je lot over zou laten?’

Ellen kijkt hem in zijn bruine ogen en weet niet wat ze moet denken. Ze begint te huilen.

‘Ik doe de deur zo dicht. In de koelbox zit genoeg eten en drinken om het een week uit te houden, maar zolang hoef je niet te wachten. Over vierentwintig uur zal het slot vanzelf opengaan. Dat heb ik zo geprogrammeerd. Dan ben je weer vrij.’

Door haar tranen kijkt Ellen naar John Brooks. Wat bedoelt hij? Moet ze hier een etmaal zitten en hopen dat het klopt wat hij heeft gezegd? Een golf van paniek gaat door haar heen. Haar benen worden slap en bijna valt ze om.

‘Vertrouw me, er kan niets fout gaan,’ zegt hij glimlachend. ‘Nogmaals, het spijt me dat ik je op moest sluiten. En ik wil je bedanken dat je naar mijn verhaal hebt willen luisteren. Laat je door dit ongelukkige voorval niet uit het veld slaan. Volgens mij ben je een goeie voor de politie. Ik ga.’

Even raakt zijn blik die van Ellen. Snel draait hij zich om en verlaat de kelder. Ellen wordt misselijk als de deur met een subtiele tik in het slot valt. Vermoeid laat ze zich vallen op de bank. Vierentwintig uur wachten. En dan? Is ze dan vrij? Ze schrikt op als ze gemorrel aan de deur hoort. Het is John Brooks weer.

‘De fluiten,’ zegt hij. ‘Zonder mijn fluiten ben ik verloren.’

Voor de tweede keer valt de deur in het slot. Strijdvaardig staat Ellen op en loopt naar het paneel naast de deur. Het is maar één keer gebeurd dat John Brooks van binnen moest openen, dat was na het spelen op de fluit. De andere keren liet hij de deur open staan. Natuurlijk probeerde Ellen over zijn schouder mee te kijken welke toetsen hij indrukte, maar dat was onmogelijk. Wel kon ze nu uit zijn bewegingen opmaken dat het een viercijferige code was.

Toch moet er ook een andere methode zijn om de deur van binnen te openen. John Brooks zat hier altijd muziek te maken, met gesloten deur uiteraard. Stel dat het elektronisch systeem op één of andere manier defect was, dan zou hij hier van dorst omkomen. Verwoed trekt ze laden uit het dressoir en spreidt de inhoud uit op het tapijt. Niets bijzonders. Schroefjes, een nietmachine, pakjes papieren zakdoeken, touw, een doos elastiekjes en meer rommel. Ook de rest van het dressoir bevat geen sleutels of geheime codes. Ze staat op en loopt rond door de ruimte van ongeveer drieënhalf bij vijf meter. Ze herinnert zich een film over een ontsnapping uit een gevangenis. Met een nagelvijltje of zoiets kraste de hoofdpersoon de voeg rondom een steen weg, net zolang tot hij de steen uit de muur kon trekken. Dat was een operatie van maanden of misschien wel jaren. Maar uiteindelijk lukte het hem wel om te ontsnappen. In dit geval is de muur afgetimmerd met houten planken waarachter waarschijnlijk een dikke laag isolerend materiaal zit. Ze frunnikt met een nagel in een spleet tussen twee planken en constateert dat daar geen millimeter beweging in zit.

Of zit er nog een ruimte onder deze kelder? Op de vloer liggen planken en in het midden van de ruimte ligt een kleed. Ook moet er ergens lucht de kelder in kunnen komen. Anders was de zuurstof allang op geweest. Ze stelt vast dat er genoeg redenen zijn om de kelder minutieus te onderzoeken. Maar moet dat nu? Ze heeft de inhoud van de koelbox bekeken. Daar kan ze het inderdaad makkelijk een week mee volhouden. Daarnaast staan er in de kast pakken drinken, weliswaar over de datum, en blikken met groenten en vruchten. Als de deur over vierentwintig uur niet opengaat, heeft ze nog tijd genoeg om de kelder te slopen, op zoek naar een mogelijke uitgang.

Op de onderste plank van het dressoir ligt een stapel boeken. Ze spreidt de boeken uit over de vloer, voor zover ze de namen van de schrijvers kent zijn het Engelse schrijvers. Of Ierse natuurlijk. Ze kiest het dikke boek Ulysses van James Joyce. Ze herinnert zich van de middelbare school dat het een moeilijk boek was. Niemand las het in ieder geval voor de boekenlijst. Stately, plump Buck Mulligan came from the stairhead, bearing a bowl of lather on which a mirror and a razor lay crossed , leest ze als eerste zin. Dat is te begrijpen. Met het boek ploft ze neer op de bank.





63 Vrijdag 29 december 15.30 uur



Jozef loopt met Jorrit Groenvors door de gang naar de verhoorkamer. De Zwolse collega heeft met geen woord gerept over Ellen, terwijl hij daar zeker van op de hoogte is gebracht door Piet. Aangezien Jozef niet weet wat Piet precies heeft gezegd, begint hij er ook maar niet over.

‘Ik ga all-the-way ,’ zegt Groenvors.

‘Wat bedoel je?’

‘Heb je het strafblad van die vent gezien?’

‘Het is geen lieverdje.’

‘Dat vind ik te positief uitgedrukt. Ik kan tien keer meer begrip opbrengen voor iemand die in een vlaag van woede iemand ombrengt, dan voor zo’n gast die keer op keer mensen verrot slaat. Deze vent is volkomen gewetenloos.’

Jozef is verrast door de felheid van de normaal vrij rustige Groenvors.

‘Ik ben het met je eens,’ zegt hij en vraagt zich af wat zijn collega precies met all-the-way bedoelde.



Jozef bestudeert het gezicht van Harry Beerenkamp. Op zijn voorhoofd zitten recente verwondingen, veroorzaakt door een mes. Een aantal korte sneden die een willekeurig motief lijken te vormen. Dan herinnert hij zich het verhaal van Beerenkamps buurman Fons. Die had het over een kruis. Jozef kijkt nog eens goed en herkent dan het kruis dat precies midden op het voorhoofd is geplaatst. Heeft de man de andere wonden zelf veroorzaakt? Of is Beerenkamp iemand die zichzelf opzettelijk verminkt? Jozef heeft zijn strafdossier nog eens doorgenomen. Het is een indrukwekkende lijst vechtpartijen waarbij zijn slachtoffers naar het ziekenhuis moesten worden afgevoerd met gebroken ribben, armen en benen of zware hersenschuddingen. Die vechtersmentaliteit en de drang om iemand anders te willen verwonden, past niet in het beeld van zelfverminking.

‘Mooi, dat je hier bent,’ zegt Jorrit Groenvors die het verhoor leidt. ‘Enig idee waarom?’

‘Ik heb hier wel vaker gezeten.’

‘Dat is geen antwoord op mijn vraag,’ zegt de Zwolse rechercheur vriendelijk. Jozef ziet vechtlust in de ogen van Beerenkamp. De strijd is begonnen.

‘Wat was je vraag precies?’

‘Of je weet waarom je hier zit.’

Harry Beerenkamp trekt zijn schouders op en zakt onderuit.

‘Dus wat jou betreft brengen we je weer naar huis,’ zegt Jorrit Groenvors en staat op. ‘Prima, sorry dat we je hebben lastiggevallen,’ gaat hij door terwijl hij naar Harry Beerenkamp loopt. Met een razendsnelle beweging geeft hij een klap op zijn rechterschouder. ‘Even goede vrienden, makker.’

Harry Beerenkamp geeft een kreet en krimpt ineen van de pijn.

‘Klootzak,’ kreunt hij.

‘Ik gaf alleen een vriendschappelijk schouderklopje. Je bent toch geen mietje?’

Harry Beerenkamp reageert niet.

‘Ben jij in de Here, of zo?’

Knap dat zijn collega dat heeft gezien, want Jozef heeft het hem niet verteld.

‘Of heb je geprobeerd een Jehovagetuige in elkaar te slaan omdat zijn hoofd jou niet aanstond. Alleen bleek de Jehovagetuige een nog grotere klootzak te zijn als jij, en helaas sterker. Misschien was het wel een FC Zwolle-supporter, vermomd als Jehovagetuige.’

Jozef grinnikt. Misschien is Jorrit Groenvors in zijn vrije tijd wel een voetbalsupporter. Tot nu toe is het optreden van zijn Zwolse collega, die hij alleen maar kent als een rustige en vriendelijke man, uitermate verrassend.

‘Klootzak,’ zegt Harry Beerenkamp nog een keer.

‘Weet je, Harry. Je hebt de schijn nogal tegen. We hebben te maken met twee moordzaken en iedereen wacht met smart op de mededeling dat we één van de daders hebben. Nog mooier zou het zijn wanneer die persoon niet één, maar twee moorden op zijn geweten heeft. Iedereen acht jou daartoe in staat. Een dolgedraaide en overjarige hooligan, dat is wat je bent.’

Jorrit Groenvors zwijgt en laat een minutenlange stilte vallen. Hij houdt zijn blik gericht op Harry Beerenkamp die stuurs naar het tafelblad kijkt en zo nu dan trekt met zijn been of zijn schouder.

‘Ik heb je even tijd gegeven om na te denken. Luister goed. Ik wil graag het volgende van je horen. Ten eerste, van wie kreeg jij opdrachten om rotzooi te trappen op het landgoed van Guido Landgraaf? Al je veel jongere vriendjes hebben bekend dat zij mee hebben gedaan, maar dat jij de aanvoerder was. Ten tweede, wat is er in de vroege ochtend van eerste kerstdag, tussen drie en vier, gebeurd bij de Bergkerk? We hebben getuigen die jou en Rob Meier hebben zien lopen op de Brink. Jij bent voor zover wij weten de laatste die Rob Meier levend heeft gezien. Hadden jullie ruzie? Had hij iets fout gedaan waarvoor je hem wilde straffen? Dat deed je wel vaker, hoorden wij uit betrouwbare bron. Of was er toch iets anders aan de hand? En dan ten derde. Wat gebeurde er daarna? Door wie ben jij zo toegetakeld? Wie heeft jou en jouw luxe driezitsbank gemolesteerd? Moet ik het voor je opschrijven?’

Jorrit Groenvors wacht het antwoord niet af en loopt naar de flipover in de hoek van de verhoorkamer. Hij pakt een stift en begint te schrijven.



Opdrachtgever landgoed Lankbergen?

Wat gebeurde er met Rob Meier?

Wie bezocht jou op kerstochtend?





‘Wij gaan even koffie drinken,’ zegt Jorrit Groenvors tegen Jozef. ‘Over een kwartier zijn we er weer. Dat is je eerste en ook je laatste kans om precies te vertellen wat er is gebeurd. De volgende stap is dat je voor de rechtbank mag uitleggen waarom jij niet de moordenaar van Rob Meier en Marieke van Boxbergen bent. Hoewel onze bewijzen niet heel sterk zijn, heb jij als groot nadeel dat je de schijn tegen hebt. Daar zijn rechters niet altijd ongevoelig voor. We horen het straks wel.’



Op de gang ziet Jozef dat zijn collega een rood hoofd heeft en dat er een enkel zweetdruppeltje op zijn kale voorhoofd parelt.

‘Zwaar?’, vraagt hij.

‘Dit is niet mijn gebruikelijke aanpak,’ antwoordt Groenvors.

‘Daar was niets van te merken. Ik kreeg stellig de indruk dat ik jou altijd verkeerd heb ingeschat.’

‘Ik kan ook best aardig zijn.’

‘We zullen zien of de aanpak werkt. Ik denk dat het wel de beste methode was. Zulke mensen schikken zich alleen maar als ze hun meerdere hebben gevonden.’

‘Maar of hij mij nu ziet als zijn meerdere, durf ik te betwijfelen.’

‘Je hebt in ieder geval je best gedaan. Het was een welgemeende schouderklop.’

‘Dat zou me geen tweede keer lukken. Die Beerenkamp is een enorme vechtersbaas. Als die op zijn qui-vive is, heb ik al drie klappen gehad voordat mijn hand zijn schouder raakt.’

‘Daar ben ik ook bang voor. En dat jij een politieman bent, boezemt hem geen enkel ontzag in.’

‘Hij handelt in reflexen. Eigenlijk is zo’n man ontoerekeningsvatbaar. Bij de minste of geringste tegenslag of iets dat hem niet zint, slaat hij er op los.’

Ze lopen naar de kamer van Jozef.

‘Ik zet mijn eigen koffie op mijn kamer. Dan hoef je dat gif uit de automaten hier niet te drinken.’

‘Het is overal hetzelfde,’ bevestigt Jorrit Groenvors. ‘Zal ik Piet bellen? Horen of hij al vorderingen heeft gemaakt.’

Jozef knikt, hoewel het onnatuurlijk voelt om niet zelf te bellen.





64 Vrijdag 29 december 16.00 uur



Brian parkeert zijn oude Mercedes op de gastenparkeerplaats van het Groningse politiebureau. Bij de ingang wordt hij opgevangen door een man met een grote grijze snor en een kort baardje.

‘Mijn kamer kijkt uit over de parkeerplaats. Ik zag je aankoom’n,’ verklaart hij zich. ‘ Albert Termunten, aangenaam.’

De tongval van de man is onmiskenbaar Gronings.

‘Brian Jansen, uit Deventer. Mooi dat ik zo snel langs kon komen.’

‘Ik heb net een uurtje gegoogled. Jullie hebben een aardig probleem.’

‘Het is een ramp. En nu is sinds vanochtend ook nog een collega spoorloos.’

‘Aangezien ik er nog niets over gelezen heb, is dat nog geen publieke kennis. Dan raad ik je aan om dat niet zomaar tegen een vreemde te zeggen, ook al is het een politieagent.’

Brian krijgt een kleur. De Groningse rechercheur heeft helemaal gelijk.

‘Het zit me nogal hoog. Ik werk veel met haar samen. Ook in deze zaak.’

‘Het is al goed. Zullen we naar mijn kamer gaan? Daar liggen de stukken. Ik heb in het archief een mooi dossier gevonden.’

‘Werkt u hier al sinds 1968?’, vraagt Brian als ze de trap op lopen.

‘Ik ben in 1965 als loopjongen begonnen. Volgend jaar ga ik met pensioen.’

‘Er zijn er niet zoveel die meer dan veertig dienstjaren maken.’

‘Ik zou er graag nog een paar jaartjes aan vast knopen. Maar dat mag helaas niet. Koffie?’

‘Liever thee.’

‘Ook goed. Suiker?’

‘Bedankt.’

‘Eigenlijk kan dat niet. Hier word je geacht de Groningse biet’nboer’n te steunen.’

‘Kan ik dat ook op een andere manier doen? Een kleine donatie in een collectebus, of zo?’

‘Ik zal het voorstellen aan de korpschef.’



‘Wat voor iemand ben je?’, vraagt Albert Termunten als ze samen aan de tafel in de grote kamer zitten. Brian kijkt hem onzeker aan.

‘Je bedoelt burgerlijke staat en zo?’

‘Lees je het dossier liever zelf door, of luister je liever naar een mondelinge samenvatting van mij?’

‘Ik ben een fanatieke lezer, maar in dit geval prefereer ik het laatste.’

‘Mooi, dan heb ik het afgelopen uur nuttig besteed. Daar had ik genoeg aan omdat het bevestigde wat ik mij herinnerde. Ken je Sint Martinus?’

‘Niet echt. Het is een studentencorps en ik weet wat een corps is. Ik heb zelf twee jaar in Nijmegen gestudeerd.’

‘Sint Martinus is een traditioneel corps, ongemengd, eigen huizen in de stad en een stevige ontgroening. Het schijnt een band voor het leven te creëren.’

‘De basis voor een old boys network, heb ik wel eens gehoord.’

‘Misschien is dat vooruitzicht de reden waarom jongens die fris van de middelbare school komen zich de vernederingen van een ontgroening laten welgevallen. Volgens mij valt het tegenwoordig mee. Vroeger was het echt verschrikkelijk. Jongens die werden gedwongen om een fles jenever leeg te drinken en dan naakt door de stad te lopen. Of jongens die twee etmalen moesten doorbrengen in een varkensstal en dat ternauwernood overleefden. Of jongens die opdracht kregen om hondenpoep in hun haar te smeren en vervolgens bruistabletten moesten eten zodat ze gingen schuimbekken. Zo zijn er talloze voorbeelden. Ik heb het meegemaakt dat een jongen zich meldde bij het politiebureau, in panische angst. Een dispuut had een vossenjacht georganiseerd en die jongen was de vos. Elke keer als ze hem te pakken hadden kon hij kiezen tussen een flesje bier in één keer leegdrinken of een klap met een knuppel. Die jongen was letterlijk opgejaagd wild.’

‘Voor mij zijn dat verhalen van een andere planeet. Een normaal mens laat dat niet gebeuren.’

‘Mijn idee, maar niet iedereen denkt daar zo over. Zoals ene Gerben Wolff in 1968. De jongen kwam uit een dorpje van het Groningse platteland en wilde lid worden van Sint Martinus. Waarschijnlijk had hij geen idee wat voor soort club het was en dat hij daar als enigszins naïeve en onschuldige boerenzoon absoluut niet thuishoorde. Na de algemene introductie van de universiteit meldde hij zich dus voor de verenigingsintroductie. Wat daar gebeurd is hebben we moeten reconstrueren uit verhalen van onwillige studenten die er bij betrokken waren. Het beeld dat we op grond daarvan hebben gevormd is dat Gerben Wolff vanaf het begin de pineut was. De ouderejaars voelden meteen aan dat ze hem alles konden laten doen. Zo moest hij de wc’s borstelen met een tandenborstel waarmee hij vervolgens zelf zijn tanden moest poetsen. Al snel hadden zijn collega’s nuldejaars dat in de gaten en gebruikten hem om zelf zoveel mogelijk buiten schot te blijven. Gerben Wolff kreeg van alle kanten de volle laag. Waarschijnlijk is hij zo uitgeput geraakt dat hij daardoor is overleden.’

‘Hè? Tijdens de introductie? Dan hadden er toch koppen moeten rollen? En dat is niet gebeurd, begreep ik.’

‘Je hebt helemaal gelijk. Nee, de jongen is een week later overleden aan een verwaarloosde longontsteking.’

‘Dus was het heel moeilijk om een verband te leggen tussen de ontgroening en zijn dood. Maar hoe is dat bij jullie terechtgekomen?’

‘Door zijn ouders. Zij zeiden dat Gerben onder de blauwe plekken zat en inwendige bloedingen had. Dat hadden ze gehoord van de dokter.’

‘Maar die dokter kon hem dus niet helpen?’

‘Uiteraard heeft hij hem meteen naar het ziekenhuis gestuurd, maar het was al te laat. Hij was te veel verzwakt.’

‘Wat een klap voor die ouders.’

‘Die waren gebroken. Ik kan me nog herinneren hoe ze een dag na het overlijden van hun zoon bij mij aan de tafel zaten. Een oom had erop aangedrongen dat ze zich bij de politie zouden melden. Maar eigenlijk wisten ze zelf niet goed wat ze kwamen doen. Zij hadden zelf nooit bedacht om de vereniging aan te klagen voor mishandeling met dood als gevolg. Ze konden ons daarom ook weinig vertellen. Het waren zwijgzame mensen. In het dossier vind je het verslag van twee verhoren.’

‘Toch zijn jullie een onderzoek gestart.’

‘Ja, maar het was een twijfelgeval. Niet in het minst vanwege de slechte ervaringen met onderzoeken in dat wereldje. Een muur van botte onwil en vijandigheid jegens indringers.’

Brian moet denken aan zijn telefoongesprek van die middag. Dat was niet anders.

‘Dus hadden ik en mijn collega de eer om als broekies het studentenbolwerk te slechten. Tegenwoordig valt dat al niet mee, maar toen was het nog veel moeilijker. De meeste leden van Sint Martinus waren van goede komaf en voelden zich ver verheven boven het gepeupel. Je kan je voorstellen hoe er werd gereageerd op twee jongens van een jaar of twintig in blauw uniform. Destijds kon je eindeloos lang studeren en de meeste leden waren veel ouder dan wij. Het was een ontluisterende ervaring die mijn beeld van studenten voorgoed heeft verpest. De organisatoren van de introductieweek stonden ons bier drinkend te woord en twee van hen stootten, zogenaamd per ongeluk, hun glas om waardoor het bier tegen onze uniformen spatte.’

De manier waarop de ervaren Groningse rechercheur het verhaal vertelt heeft iets grappigs. Brian kan een glimlach niet ontdrukken.

‘Ik kan er nu ook wel om lachen,’ zegt Anton Termunten. ‘Maar toen niet. Ik was woedend. En het werd nog erger toen we werden toegelaten tot de bestuurskamer. Daar zat Guido Landgraaf, onderuitgezakt in een grote leren fauteuil aan de kop van de tafel, sigaar in zijn mond en een glas whisky in zijn hand. “Borrel, jongens?”, vroeg hij. Dat konden wij natuurlijk niet aannemen. Ik keek mijn ogen uit. Aan de ene kant was het een enorme bende, aan de andere kant had het een voor mij ongekende grandeur. Aan de muur hingen schilderijen van oud-bestuursleden, op de bestuurstafel stonden gigantische kaarsen waarvan het kaarsvet al decennia vrij over de immense tafel vloeide. Tussen de schilderijen hingen wapenschilden en andere middeleeuws aandoende prullaria. “Ja, geef je ogen maar eens goed de kost,” zei Landgraaf. “Het is waarschijnlijk de eerste en laatste keer dat je deze kamer betreedt.” Je begrijpt dat de toon meteen was gezet. Mijn collega pakte de stoel die het dichtst bij Landgraaf stond en wilde gaan zitten. “Wat denken we dat we gaan doen?”, vroeg Landgraaf op zijn bekakte toon. “Heb ik gezegd dat je daar mocht gaan zitten? Een eenvoudige politieagent kan ik echt niet zo dicht bij me in de buurt hebben. Daar raakt mijn karma van in de war.” Hij wees naar het andere eind van de tafel. “Dat lijkt me een prima plek voor jullie. De akoestiek is perfect, dus we hoeven niet te schreeuwen om elkaar te verstaan.” Wij waren compleet overrompeld en deden gedwee wat Landgraaf zei. Ook dat was een les voor het leven, zoals je zult begrijpen.’

Brian knikt.

‘Dat zegt mijn baas ook altijd. Alleen door op je bek te gaan kom je vooruit.’

‘Die onthoud ik,’ zegt Anton Termunten en zucht een keer diep. ‘Je kan je voorstellen hoe het gesprek verliep. “Bent u er van op de hoogte dat een lid van uw vereniging is overleden?”, vroeg ik. “Ik kan me niet bezig houden met de pijntjes en kwaaltjes van alle leden. Voor mij zijn alleen de grote lijnen van belang,” antwoordde hij. “En dat wij vermoeden dat zijn dood is veroorzaakt tijdens de introductieperiode van uw vereniging,” ging ik verder. “Op welke datum is dat betreffende lid dan overleden?”, vroeg Landgraaf, om vervolgens te concluderen dat de introductieperiode toen al een week voorbij was. “Wij vermoeden dat hij is overleden als gevolg van dingen die tijdens de ontgroening zijn gebeurd.” Guido Landgraaf keek ons smalend aan. “Vermoeden, vermoeden. Daar komen we niet verder mee in deze wereld. Weten, daar gaat het om. Daarom zitten we op de universiteit. Ik vermoed dat het betreffende lid heeft geprobeerd een varken te verkrachten en dat het varken daar niet van gediend was. Je weet maar nooit wat die boeren op het platteland allemaal uitspoken.” Mijn collega wilde opspringen om die arrogante student een hengst voor zijn hoofd te geven. Gelukkig kon ik hem tegenhouden. Anders waren wij en niet hij in het beklaagdenbankje terechtgekomen. Wij waren kansloos tegen de slimme hooghartigheid van Guido Landgraaf. Na nog een paar mislukte vragen dropen wij af.’

‘En daar nam jullie baas genoegen mee?’

‘Ja, hij was het onderzoek gestart als een morele verplichting ten opzichte van de ouders van die jongen, niet omdat hij er iets van verwachtte.’

‘Dus daarmee was de kous af?’

‘Ja, dat wil zeggen, tot we een maand of twee daarna een anonieme brief ontvingen. Die zit in het dossier. De schrijver van de brief achtte Guido Landgraaf verantwoordelijk voor de dood van Gerben Wolff. Hij schreef dat Guido Landgraaf hem uit had gekozen als speciaal slachtoffer van pesterijen en vernederingen die bij een ontgroeningsperiode van Sint Martinus horen. Je moet de brief maar lezen, daar staat het allemaal in beschreven. Het kwam er in ieder geval op neer dat de jongen aan het eind van de periode helemaal uitgeput was en toen nog een halve dag in een koud meer heeft moeten ronddobberen. Daardoor heeft hij een longontsteking opgelopen waaraan hij later is bezweken.’

‘Een anonieme brief?’

‘Ja, wij dachten natuurlijk dat de brief was geschreven door een lid dat wroeging had. Die keer hebben we de zaak anders aangepakt. We hebben bijna alle studenten die bij de introductieweek waren geweest naar het politiebureau laten komen en hebben iedereen persoonlijk ondervraagd. De meesten ontkenden glashard dat het was gebeurd of zeiden dat ze er niets van hadden gemerkt. Een enkeling erkende dat hij wel de indruk had dat een aantal mensen de pik had op Gerben Wolff. Ook bevestigden mensen dat Gerben voor de grap werd verhinderd om het water uit te komen. Maar ja, dat soort geklooi hoorde er nou eenmaal bij. Iedereen wist dat de introductieweek voor nieuwe leden niet bepaald een pretje was.’

‘En Landgraaf?’

‘Die lachte en daagde ons uit om er een zaak van te maken. Iedere gek kon zo’n brief schrijven. Of misschien was de brief wel door een vriend van hem geschreven die een geintje wilde uithalen. Hij toonde zich op geen enkele manier onder de indruk, niet van de dood van Gerben Wolff, noch van de brief die hem als schuldige aanwees.’

‘En de schrijver van de brief is nooit achterhaald?’

‘Nee, het kon iedere student zijn die erbij was geweest.’

‘Was het een handgeschreven brief?’

Anton Termunten knikt.

‘Hebben jullie overwogen om van allen een schrijfproef af te nemen?’

‘Dat was een mogelijkheid. Alleen had de hoofdcommissaris zich inmiddels met de zaak bemoeid en hij vroeg zich af wat dat op zou leveren. Stel dat we de schrijver hadden gevonden, wat dan?’

‘Hij zou kunnen getuigen tegen Guido Landgraaf.’

‘Dan was het zijn woord tegen dat van Landgraaf en zijn slippendragers geweest. En eerlijk gezegd denk ik dat de hoofdcommissaris zo snel mogelijk van de zaak af wilde. Hij stelde nuchter vast dat Gerben Wolff in essentie uit vrije wil had gehandeld door lid te worden van die club.’

‘Ik vraag me af of zo’n redenering stand zou houden bij de rechter.’

‘Toen was ik niet in de positie om bezwaar te maken tegen mijn baas. En dat ben ik eigenlijk nog steeds niet. Het was in ieder geval duidelijk dat hij zijn vingers niet wilde branden aan een zaak tegen een machtig studentenbolwerk waarvan de leden weer machtige vaders hadden.’ Hij kijkt op zijn horloge. ‘Ik moet nu eigenlijk gaan. Wat mij betreft neem je het hele dossier mee naar Deventer. Dan krijg ik het te zijner tijd wel weer terug. Is dat een goede afspraak?’

‘Lijkt mij prima.’

‘En je hebt mijn telefoonnummer. Je kunt me altijd bellen.’

Brian besluit om eerst terug te gaan naar Deventer en thuis of op het bureau het dossier door te spitten. Hij twijfelt of hij Jozef meteen zal bellen. Hoewel de informatie over de dood van Gerben Wolff geen directe aanwijzingen bevat naar een concrete persoon die het op Guido Landgraaf gemunt zou kunnen hebben, is er wel een eerste serieuze deuk in de bewering van Landgraaf dat hij geen vijanden heeft. Brian toetst het nummer van Jozef in, maar krijgt de receptie. De agente weet te melden dat Jozef bezig is met een verhoor.





65 Vrijdag 29 december 16.00 uur



‘Piet heeft drie Walstraatbewoners gevonden die boven elke verdenking verheven zijn en een groot aantal andere bewoners kennen. Met hen neemt hij alle huisnummers door. Hij verwacht dat er maar een paar overblijven.’

‘Piet is goed,’ zegt Jozef.

Zwijgend drinken de rechercheurs hun koffie.

‘Prima koffie,’ doorbreekt Jorrit Groenvors de stilte.

‘Mijn enige houvast in deze zaak. Zorgen dat de koffie me blijft smaken.’

‘Je klinkt bijna cynisch. Zo ken ik je niet, Jozef. Komt dat door de verdwijning van je collega?’

‘Daar baal ik vreselijk van.’

‘Omdat je je verantwoordelijk voelt voor haar?’

‘Min of meer. Ik weet dat ze oud en wijs genoeg is om op zichzelf te passen, dat ze een goede opleiding heeft gehad, enzovoorts. Waar ik vooral last van heb is, dat ik deze zaak niet goed heb aangepakt. Vanaf het begin loop ik achter de feiten aan. Nergens ontstaat een verhaal, het blijven fragmenten.’

‘Ik moet je eerlijk zeggen dat ik ook geen totaalbeeld heb. Uit ervaring weet ik hoe vervelend het is als een buitenstaander op jouw zaak wordt gezet, het voelt als een brevet van onvermogen. Toch denk ik dat het in dit geval een goede ingreep is geweest om de zaak Rob Meier los te koppelen van de zaak Marieke van Boxbergen. Er is een verband, dat is duidelijk. Maar soms moet je verbanden juist loslaten om de puzzel wat te vereenvoudigen.’

Jozef knikt. Hij begrijpt wat zijn collega bedoelt, maar voelt het niet zo. Een zaak is in wezen nooit te complex. De motieven van een moordenaar zijn altijd simpel, beide moorden zijn recht-toe-recht-aan gepleegd, een klap op het hoofd en messteken. Wat maakt de zaak complex? Ten eerste het zwijgen van Guido Landgraaf en ten tweede de ontbrekende schakel. Die gedachte heeft zich stevig in Jozefs hoofd vastgezet. Hij ziet iets elementairs over het hoofd. Iets wat voor het oprapen ligt.

‘Zullen we?’, vraagt Jorrit Groenvors. ‘Onze vechtersbaas heeft lang genoeg na kunnen denken.’

‘Ja, laten we hem de genadeslag geven.’



Op de gang loopt Gerard Maas hen tegemoet. Hij ziet er verhit uit.

‘Jozef, heb je even?’

‘Eigenlijk niet. We gaan naar Harry Beerenkamp, de man die we zochten voor de moord op Rob Meier.’

‘Heeft hij bekend?’

Jozef schudt zijn hoofd en kijkt Jorrit aan.

‘Vijf minuten kan toch wel?’

‘Prima.’

Jozef loopt achter Gerard Maas aan naar zijn kamer.

‘We moeten wat doen met Guido Landgraaf. Inmiddels belt zijn advocaat mij en eist zijn vrijlating. Of hij moet worden aangeklaagd. Het opvoeren van de druk is een veel gebruikte methode om fouten af te dwingen. Ook het feit dat hij mij direct belt, draagt daaraan bij. Ik ga zo in overleg met de Officier. Zal ik aansturen op een aanklacht?’

Jozef denkt na. Zijn gevoel zegt dat Guido Landgraaf het niet heeft gedaan, al spreken de feiten anders. Aan de andere kant begrijpt hij de situatie.

‘Ik begrijp niet waarom hij zichzelf niet vrijpleit. Zijn alibi deugt niet en daar kan hij iets aan doen. Het idiote is dat die verrekte advocaat hem min of meer zwijgplicht heeft opgelegd. Misschien dat jullie hem samen kunnen bewegen om openheid van zaken te geven.’

‘Jij blijft dus van mening dat hij het niet heeft gedaan?’

‘Dat is mijn gevoel. Maar wat is dat waard in dit onderzoek?’, zegt Jozef somber.

‘Kom op, Jozef. Dit is gewoon een rotzaak,’ zegt Gerard Maas. ‘Ik weet genoeg.’



Jorrit Groenvors staat nog steeds in de gang.

‘De advocaat van Landgraaf zet de zaak onder druk,’ zegt Jozef.

‘Daar moet je voorzichtig mee zijn.’

Harry Beerenkamp reageert nauwelijks als ze de verhoorkamer binnenkomen. Met een korte boze blik laat hij zijn ongenoegen blijken.

‘En?’, opent Jorrit Groenvors het gesprek. ‘Waar wil je beginnen?’

‘Ik heb Rob Meier niet vermoord,’ zegt Harry Beerenkamp en zwijgt weer.

‘Maar? Achter zo’n zin hoort nog een verklaring, aangezien je de laatste bent die Rob Meier heeft gezien.’

‘Hij is doodgeslagen door een man die daar liep.’

‘Kun je die man beschrijven?’

‘Niet lang, niet kort, geen bijzondere kleren en volgens mij had hij zwart haar, en zijn gezicht was bleek. Meer kon ik niet zien.’

‘En sloeg die man zomaar?’

Harry Beerenkamp schraapt zijn keel.

‘Rob had een beetje te veel gedronken en viel die man lastig. Die was daar niet van gediend en sloeg Rob tegen de vlakte.’

‘Achter de kerk?’

‘Nee, eerst liet hij zich door Rob daarheen duwen.’

‘Eigenlijk wilde Rob hem daar een paar klappen verkopen. Is het niet?’

Harry Beerenkamp knikt zwak.

‘En waarom schoot jij je maat niet te hulp?’

‘Ik wilde geen gedoe. Bovendien schrok ik van de manier waarop die man Rob aanpakte. De rechtse waardoor Rob neerging kwam wel heel snel.’

‘Je was bang.’

‘Eh, daar kwam het op neer.’

‘Is er misschien een getuige die dit kan bevestigen? Je begrijpt dat we jouw verklaring niet voetstoots aan kunnen nemen.’

‘Toch is het zo,’ is wat de gehavende man daarop antwoordt.

Jozef gelooft hem. Hij kijkt Jorrit Groenvors aan. Die knikt ten teken dat hij er net zo over denkt.

‘Kun je de man nog een keer beschrijven?’, vraagt Jozef.

‘Gemiddelde lengte, één meter vijfenzeventig of zo, mager, bleek gezicht, zwart haar, geen bril. Verder kon ik het niet goed zien in het donker.’

‘Dat ga ik even doorgeven aan Piet,’ zegt Jozef. Uit de nauwelijks merkbare, maar duidelijk verbaasde reactie van Jorrit Groenvors maakt Jozef op dat hij zijn collega deze keer een stap voor is.

‘Dan de volgende twee punten,’ vervolgt Jorrit Groenvors als Jozef terug is. ‘Op je computer hebben we mails gevonden die afkomstig bleken te zijn van Guido Landgraaf. Het mailadres was ook guido.landgraaf@hotmail.com . Was Guido Landgraaf jouw opdrachtgever voor de geintjes die jullie uithaalden op het landgoed en de aanslag op zijn vrouw?’

‘Ik heb zijn vrouw niet vermoord,’ antwoordt Harry Beerenkamp. ‘Daar weet ik niets van,’ voegt hij er zenuwachtig aan toe. Voor het eerst een spoor van paniek.

‘Dat vroeg ik niet. Daar hebben we het zo over.’

‘Ik heb Guido Landgraaf nog nooit gesproken.’

‘Maar je kreeg wel mailtjes van hem.’

‘Eh, ja.’

‘Vond je dat niet vreemd?’

‘Dat wel, maar hij betaalde goed. Ik had er geen bezwaar tegen om een paar centen van die vijftig miljoen belastinggeld terug te krijgen.’

Jozef kan een glimlach niet onderdrukken. Zo zou hij het zelf gezegd kunnen hebben.

‘Hoe betaalde hij?’

‘Een week na uitvoering van de opdracht.’

‘Hoe kreeg je het geld? En hoeveel kreeg je?’

‘Cash, in een envelop. Eén keer per post. Meestal liet hij het door iemand bezorgen.’

‘Bezorgen?’

‘Toevallig zag ik dat iemand de envelop in mijn brievenbus stopte.’

‘En dat was niet Guido Landgraaf?’

‘Dat dacht ik niet.’

‘Maar net zei je dat je hem nog nooit had gesproken.’

‘Hij is vaak genoeg op tv geweest. Maar nogmaals, het was donker en zeker weet ik het niet.’

‘Om hoeveel geld ging het?’

‘Steeds een paar duizend euro.’

‘En daarvan was ook een deel voor je maten?’

‘Ze hoefden van mij niet mee te werken. Anders had ik het alleen gedaan.’

‘Dus, jij weet eigenlijk niet wie jouw opdrachtgever was?’

‘Ik ging ervan uit dat het Guido Landgraaf was. Weet ik veel wat dat soort mensen bezielt?’

Weer gelooft Jozef wat Harry Beerenkamp zegt. Jorrit Groenvors kijkt vragend naar Jozef.

‘Jij weet hier meer van. Ben ik nog wat vergeten?’, vraagt hij.

Jozef schudt zijn hoofd. Hij is benieuwd naar het bezoek op de eerste kerstochtend.

‘En dan de meest pijnlijke episode. Wie heeft jou zo toegetakeld? En dat niet één keer, maar twee keer. Eerst op kerstochtend, en vandaag weer. Was het dezelfde persoon die Rob Meier heeft vermoord?’

Harry Beerenkamp schudt stuurs zijn hoofd en kijkt naar de tafel. Hij lijkt er niet meer over kwijt te willen.

‘Ook als je niets zegt, is het voor ons vrij duidelijk wat er is gebeurd en waarom het is gebeurd. Het kruis op je voorhoofd spreekt boekdelen. Ten eerste was de grote onbekende op de hoogte van wat zich eerder die avond had afgespeeld. Ten tweede wist hij jou te vinden. Wij hebben aanwijzingen dat iemand jullie die avond heeft geobserveerd. Waarschijnlijk heeft die persoon jullie gevolgd en de volgende ochtend toegeslagen. Maar waarom? Het ligt voor de hand dat hij jou een boodschap heeft willen geven. Is dat zo?’

Harry Beerenkamp knikt.

‘Hij zei dat wij moesten stoppen. Dat was ik toch al van plan.’

‘Dat is dan duidelijk. De volgende vraag is belangrijker. Kende jij die persoon?’

‘Nee.’

‘Was het dezelfde man die Rob Meier heeft neergeslagen?’

‘Nee.’

‘Heeft die persoon jou vandaag weer te grazen genomen?’

Op Harry Beerenkamps gezicht verschijnt een pijnlijke trek. Het is duidelijk dat die blik meer wordt veroorzaakt door de vernedering dan door de fysieke pijn.

‘Ik voelde nattigheid en ben gevlucht. Een maat van mij had een plekje voor mij in Amsterdam.’

‘De sportschool waar de politie je heeft opgepakt.’

Harry Beerenkamp knikt.

‘Ik was aan het trainen toen ik opeens die zelfde gozer zag. Hij had klaarblijkelijk ontdekt waar ik was. Je begrijpt wat er met mij gebeurde. Ik wilde die klerelijer te grazen nemen. En dat is gelukkig gelukt. Volgens mij ligt hij nu ook te creperen in zijn bed. Helaas was ik te onvoorzichtig. Ik had gewoon moeten wachten en die vent moeten volgen naar zijn huis. Hij liet zich zo makkelijk door mij te pakken nemen dat ik hem onderschatte. Ik lette even niet op en toen plantte hij een mes in mijn been. Kut.’

Voor het eerst in het gesprek spreekt er enige energie uit de woorden van Harry Beerenkamp. Hij doet verslag van een gevecht dat hij weliswaar verloren heeft, maar ook niet meer dan dat. Hij baalt zoals een voetballer baalt van een tegendoelpunt. De volgende keer zal hij extra gemotiveerd zijn om zijn tegenstander uit te schakelen.

‘En nog steeds weet je niet wie het is.’

‘Nee, dat zweer ik. Vanochtend zag ik dat hij een pruik op had gezet en waarschijnlijk was zijn snor ook vals.’

‘Was het een Deventenaar?’

‘Dat zeker niet. Hij had een Amsterdams accent. Anders had ik hem gekend.’

‘Heeft hij op kerstochtend nog meer gezegd dan dat je moest stoppen?’

Harry Beerenkamp schudt zijn hoofd.

‘Hij heeft de naam Guido Landgraaf dus niet genoemd?’

Weer schudt hij zijn hoofd. Jorrit Groenvors kijkt naar Jozef. Die kijkt naar de deur ten teken dat hij genoeg heeft gehoord.

‘Dank tot zover,’ zegt Jorrit Groenvors vriendelijk. ‘Je begrijpt dat het nog niet voldoende is om je vrij te laten, maar ik denk dat je jezelf een dienst hebt bewezen. Mocht je nog iets te binnen schieten, schroom dan niet om het meteen door te geven.’

Harry Beerenkamp knikt. Jozef kan zich niet aan de indruk onttrekken dat hij opgelucht is.





66 Vrijdag 29 december 16.00 uur



Ellen slaat het boek waarvan ze met moeite vijftien bladzijden heeft gelezen dicht. Het lukt niet om haar gedachten bij de allesbehalve makkelijke tekst van Joyce te houden. Bovendien heeft ze het koud gekregen. Ze staat op en loopt een paar keer de kamer rond. Misschien moet ze toch maar beginnen met het zoeken naar een vluchtroute. Daar krijgt ze het in ieder geval warm van. Ze trekt de tweede la van het dressoir open om te zien of er bruikbaar gereedschap in zit. Zoals ze had verwacht zit er geen stevige hamer of grote schroevendraaier in. Wel tangetjes, een schaar, een mesje. Spullen van een elektricien. De schaar lijkt nog het meest bruikbaar.

Ze hoeft niet lang rond te kijken om te zien wat ze al weet. Achter het witte behang zitten platen van multiplex of spaanplaat, en daarachter bevindt zich waarschijnlijk een dikke laag isolerend materiaal waarmee John Brooks de kelder geluidsdicht heeft gemaakt. Om een zwakke plek te vinden moet ze beginnen met het verwijderen van het behang.

Moedeloos ploft ze weer op de bank. Onwillekeurig dwalen haar gedachten af naar Norman. Waar is hij op dit moment? En wat doet hij? Zit hij in haar huis aan de Ankersteeg? Of is hij naar zijn eigen flat gegaan? Met behulp van een vriend ging hij uitzoeken door wie het hotmailadres van Guido Landgraaf was aangemaakt, schiet haar te binnen. Misschien is hij daar wel mee bezig. Hoe zit het eigenlijk precies tussen Norman en haar? Is hij de man van haar leven? Zullen ze later samen kinderen hebben? En wanneer gaan ze eindelijk samenwonen? Tegelijkertijd ziet ze het gezicht van Max. Wat zei hij ook alweer toen ze vertelde over Norman? ‘Klinkt alsof jullie goed bij elkaar passen.’ Ze heeft niet doorgevraagd hoe Max dat bedoelde. Waarom passen Norman en zij eigenlijk zo goed bij elkaar? Max is niet de enige die dat zegt. Jozef, vrienden, haar ouders zeggen het ook. Iedereen vindt dat zij en Norman een perfect koppel vormen. Dat hebben ze over haar en Max nooit gezegd. Welwillend zeiden ze dat Max een bijzondere jongen was, dat hij creatieve ideeën had, dat hij een interessante studie deed. Daaronder heeft ze altijd een afkeurend oordeel gevoeld: eigenlijk verdiende ze beter. Toen hij was gestopt met zijn studie en bij haar was ingetrokken, werd dat zo nu en dan ook uitgesproken. Heeft ze dat mee laten wegen in haar beslissing om hun relatie te verbreken?

Het weerzien met Max heeft één ding duidelijk gemaakt: ze is nog niet los van hem. Is het eerlijk om Norman met hem te vergelijken? Norman is een geweldige vent, dat staat buiten kijf. Heeft het zin om daar over na te denken? Ja, dat wel. Eens zal ze een definitieve keus moeten maken. Ze schrikt van die gedachte. Heeft ze die dan nog niet gemaakt? Waar komt dan de twijfel om te gaan samenwonen vandaan? Had ze die twijfels ook al voor het weerzien met Max? Is ze wel voldoende verliefd op Norman om een keus voor het leven te maken?

Nu is het genoeg! Boos staat ze op en loopt naar de muur. Met haar nagel peutert ze een stuk behang los en begint er aan te trekken. Er scheuren slechts een paar flarden af. Dit is het werk geweest van een professionele behanger. Driftig krabt ze op verschillende plekken stukken behang van de wand, net zolang tot ze op een kleine oneffenheid stuit. Daar verwijdert ze alle behang. Het is een gaatje dat is opgevuld. Ook het opvulmiddel, een soort plamuur, steekt ze weg. Daaronder komt een schroef tevoorschijn. Aangezien ze geen kruiskopschroevendraaier heeft, zal ze die nooit kunnen verwijderen. Vertwijfeld vraagt ze zich af of er nog andere mogelijkheden zijn. Kan ze met een mesje of schaar een gat in de houten wand zagen? Een vlaag van wanhoop overvalt haar en ze begint te huilen. Waar is ze in godsnaam mee bezig? Straks gaat ze hier langzaam dood. Wat zullen de mensen over haar zeggen? Eigen schuld, dikke bult. Had ze maar niet zo eigenwijs moeten zijn. En wie loopt er vooraan in de begrafenisstoet? Norman, of Max? Of lopen ze broederlijk naast elkaar? Ze droogt haar tranen en gaat weer op de bank zitten. Haar mond is droog als kurk. Uit de box die John Brooks heeft achtergelaten pakt ze een fles cola.





67 Vrijdag 29 december 16.30 uur



‘Wat denk jij?’, vraagt Jorrit Groenvors aan Jozef.

‘Ik denk dat hij de waarheid heeft gesproken,’ zegt Jozef.

‘Dus hij heeft Rob Meier niet vermoord?’

‘Nee, al is het wel een merkwaardig verhaal.’

‘Rob Meier wil een onschuldige burger in elkaar slaan, een typisch geval van zinloos geweld, alleen omdat hij zich moet bewijzen. Helaas voor hem blijkt die onschuldige burger over een machtige rechtse te beschikken.’

‘Als we de versie van Beerenkamp volgen, komt het daar inderdaad op neer,’ concludeert Jozef.

‘Het ziet er niet naar uit dat we nog getuigen zullen vinden die het verhaal van Beerenkamp kunnen bevestigen. Daarom moeten we de man met het zwarte haar zien te vinden. Ik denk dat ik meteen naar Piet ga.’

‘Ik loop eerst naar Gerard Maas, horen of hij nog met de advocaat van Landgraaf of het OM heeft gesproken.’



Als Jorrit Groenvors weg is pakt Jozef de telefoon en kiest zijn eigen nummer.

‘Met mij,’ zegt hij als zijn vrouw Margot opneemt. Het voelt goed om haar stem te horen. Hij vertelt wat de stand van zaken is en spreekt de hoop uit dat ze Ellen ongedeerd zullen vinden.

‘Ik hoop dat je gelijk hebt,’ zegt Margot. Jozef weet dat ze haar best doet om hem niet lastig te vallen met haar ongerustheid. Hij weet ook dat het voor haar nog moeilijker is dan voor hem. Zij kan alleen maar lijdzaam wachten op nieuws. Hij belooft haar meteen te bellen als zich nieuwe ontwikkelingen hebben voorgedaan.



Hij leunt achterover, staart naar de witte muur en haalt zich het gesprek met Harry Beerenkamp voor de geest. Wat heeft hij precies gezegd? Hij kreeg opdrachten van iemand, waarschijnlijk niet Guido Landgraaf. Hij heeft Rob Meier niet vermoord. Op kerstochtend werd hij te grazen genomen door iemand die op de hoogte was van de brandende kruisen. Die persoon sommeerde Beerenkamp om Lankbergen in het vervolg te mijden. Diezelfde persoon moet in opdracht van Guido Landgraaf hebben gehandeld, dat kan niet anders. Dat verklaart meteen de terughoudende opstelling van Guido Landgraaf naar de politie. Hij had de politie niet nodig om de pesterijen een halt toe te roepen. Dat regelde hij zelf wel. Opeens begrijpt Jozef waarom Guido nu helemaal niets meer zegt. Hij verkeert in de veronderstelling dat de man die hij heeft ingehuurd om Harry Beerenkamp lam te leggen, Rob Meier heeft omgebracht. In dat geval kan hij daar als opdrachtgever verantwoordelijk voor worden gehouden. Jozef slaat met zijn hand op de tafel. Dat is het! Als Landgraaf weet dat Rob Meier is doodgeslagen door een toevallige passant, en niet door de man die hij heeft ingehuurd, zal hij praten. Dat moet Gerard Maas weten! Jozef loopt door de gang naar de kamer van Gerard Maas. Hij herkent de luide stem van de Officier van Justitie Hartman en klopt op de deur.

Een half uur later is de vertegenwoordiger van het OM het met Jozef en Gerard Maas eens dat het te vroeg is voor een aanklacht. Ze spreken af dat Gerard Maas zelf zal praten met Guido Landgraaf en hem zal proberen te overtuigen dat het voor iedereen beter is als hij meewerkt en vertelt wat hij weet.



Jozef wandelt door de lange gang terug naar zijn kamer. Het is doodstil en elke stap veroorzaakt een holle galm. Hij is zich op een vreemde manier bewust van zijn eigen aanwezigheid. Wat doet hij hier? Ellen vinden, de moord op Marieke van Boxbergen oplossen, Guido Landgraaf doorgronden, wachten op Brian, uitzoeken wie Harry Beerenkamp twee keer een mes in zijn lijf heeft gestoken, snappen hoe het zit. Beelden van de afgelopen weken rollen haarscherp over het scherm, steeds sneller achter elkaar. Net zolang tot ze stil blijven staan en een veelkleurig palet vormen. Jozef kan kiezen welk beeld hij naar voren haalt en uitvergroot. Het is of hij na een lange wandeling in de mist voor het eerst de zon ziet.

Opeens ziet hij wat hij tot op heden steeds heeft verzuimd. Hoewel hij vrijwel zeker weet dat Guido Landgraaf zijn vrouw niet heeft vermoord, heeft hij de hypothese dat hij het niet heeft gedaan nooit serieus onderzocht. Hij heeft zich uitsluitend gefocust op de feiten en de mogelijke verbanden tussen de beide moorden en de intimidaties op het landgoed. Dat heeft zijn blik vertroebeld.

Hij loopt weer door, maar langzamer dan net. Stel dat Guido Landgraaf niet de dader is. Dat roept een aantal vragen op. Hoe komt zijn lichaamsmateriaal dan onder de nagels van zijn vrouw? Waarom hebben ze zijn eigen lichaam niet onderzocht op sporen van een gevecht waarbij gekrabd is? Hoe komt de dader aan een doek met zijn lichaamsgeur? Hoe komen zijn vingerafdrukken op het moordwapen?

Waarom stelt hij zichzelf voor het eerst deze vragen? De hypothese dat Guido Landgraaf niets van doen heeft met de moord is niet nieuw, realiseert hij zich. Die heeft hij al een keer besproken met Brian. De consequenties van die hypothese heeft hij echter nog niet eerder onder ogen willen zien.

Waarom gebruikt Guido Landgraaf dan, ondanks zijn onschuld, een niet verifieerbaar alibi? Dat is ook een interessante vraag.

Stel dat een onbekende persoon Marieke van Boxbergen heeft vermoord. Hoe is die persoon dan aan lichaamsmateriaal van Guido gekomen, hoe is de moordenaar aan een doek met de lichaamsgeur van Guido Landgraaf gekomen? Dat kan alleen maar als de moordenaar Guido Landgraaf kent, of op één of andere manier dicht bij hem in de buurt heeft kunnen komen. Die vraag kan het best door Guido Landgraaf zelf worden beantwoord. Jozef gaat snel terug naar Gerard Maas om hem dit ook mee te geven.



Terug op zijn kamer weet Jozef niet wat hij moet doen. Rusteloos staat hij op en gaat weer zitten, loopt vervolgens met de koffiekan naar de wc om de oude koffie weg te gooien en water te halen, maar bedenkt halverwege dat hij helemaal geen zin heeft in koffie. Het liefst was hij naar de Walstraat gegaan om de zoektocht naar Ellen van nabij te volgen. Hij weet dat Jorrit Groenvors hem niet weg zal sturen, maar weet ook dat hij daar feitelijk niet behoort te zijn. De zaak Rob Meier is niet van hem. Moet hij hier dan wachten op Brian? Die heeft doorgegeven dat hij niet eerder dan om zes uur terug is. Eigenlijk is het beter als hij nu wat gaat eten, de rest van de avond zou het er wel eens niet meer van kunnen komen.



Als hij zijn jas heeft aangetrokken bedenkt hij dat hij Norman ook nog moet bellen. Dus doet hij zijn jas weer uit en draait het 06-nummer dat hij vanochtend heeft opgeschreven.

‘Met Norman van der Molen.’

‘Dag, Norman. Met Jozef. Ik heb nog geen nieuws, maar wil je wel even op de hoogte stellen van de ontwikkelingen. Schikt dat?’

‘Ik stap net het huis van Ellen binnen.’

Jozef vertelt eerlijk over het voicemailbericht van Ellen op zijn mobiel en dat ze nu alle huizen in de Walstraat onderzoeken.

‘Wat denk je, Jozef?’, vraagt Norman.

Voor die vraag was Jozef al bang. Moet hij zeggen dat hij diep in zijn hart gelooft in een goede afloop? Of wekt hij dan verwachtingen waarvoor de feitelijke basis ontbreekt?

‘Ik had de vraag verwacht,’ antwoordt Jozef bedachtzaam. ‘Maar hij is moeilijk te beantwoorden. De feiten geven op zich geen reden tot optimisme. Het komt niet vaak voor dat er een agent wordt vermist. We proberen te voorkomen dat het morgen in de krant staat, maar kunnen niet uitsluiten dat de krant morgen opent met een paniekerige kop. Meer dan ik je net heb verteld weten we echter niet. Om terug te komen op je vraag. Ik ben niet wanhopig. Mijn gevoel zegt dat we Ellen levend en wel zullen vinden. Je begrijpt mijn schroom om dat zo te zeggen. Ik wil geen valse hoop geven.’

‘Het klinkt vreemd, maar ik weet vrijwel zeker dat de verbinding tussen mij en Ellen niet is verbroken. Dus denk ik dat ze nog leeft.’

‘Misschien werkt het inderdaad wel op die manier. Zo gauw ik meer weet bel ik je. Aarzel niet om mij te bellen.’

‘Zal ik doen. Ik wacht overigens nog op een telefoontje van die vriend van mij die probeert te achterhalen wie het hotmailadres van Guido Landgraaf heeft aangemaakt. Zo gauw ik iets hoor bel ik je.’

‘Als het lukt zou dat mooi zijn.’

‘Kan ik ook een kleine bijdrage leveren. In ieder geval bedankt voor je telefoontje.’



Regen slaat Jozef in het gezicht als hij door de draaideur van het politiebureau is. Waar zal hij heen gaan? Hij besluit om een patatje te eten bij de snackbar in de Nieuwstraat. Dat smaakt altijd en kost niet veel tijd. Als die vriend van Norman morgen niet verder is gekomen bij het ministerie van EZ, zal hij de zaak aankaarten bij Gerard. De kans is dan groot dat de landelijke recherche zich ermee gaat bemoeien, met alle gevolgen van dien. Het liefst stelt Jozef het moment dat ook deze zaak hem wordt afgenomen nog een tijdje uit.





68 Vrijdag 29 december 18.00 uur



Jozef prijst zijn beslissing om naar de snackbar te gaan. De patat en de frikandel met pindasaus hebben een onverwacht positief effect op zijn gemoed. Hij overziet de zaak en weet precies waar hij het komende etmaal zijn pijlen op moet richten. Zijn belangrijkste inzicht is dat de moordenaar van Marieke van Boxbergen, mits het niet Landgraaf zelf was, in staat moet zijn geweest om lichaamsmateriaal van hem te bemachtigen. Met een beetje medewerking van Landgraaf moeten ze daar gericht naar kunnen zoeken. Daarnaast lijkt ook het spoor van Brian aanknopingspunten te bieden.

Hij staat op om af te rekenen. Dan piept zijn mobiele telefoon.

‘Jozef.’

‘Met Brian, ik ben net terug en zit op mijn kamer. Het dossier uit Groningen biedt erg interessante informatie. Daar wil ik het graag met je over hebben.’

‘Ik kom er aan.’



Brian zit al klaar aan de tafel in Jozefs kamer.

‘Je hebt zelfs al koffie gezet,’ zegt Jozef verbaasd. Dergelijke initiatieven is hij van Brian nog steeds niet gewend, al is Brian de afgelopen twee jaar langzaam maar zeker uit zijn schulp gekropen. Jozef weet dat Ellen daar een belangrijke rol in heeft gespeeld. Door haar ambitieuze ongeduld ergerde ze zich veel meer dan Jozef aan de vaak passieve en afwachtende opstelling van Brian.

‘Vertel eens. Wat wisten onze Groningse collega’s over Guido Landgraaf?’

Brian herhaalt de samenvatting van Anton Termunten.

‘Lees de brief van de anonieme schrijver maar,’ zegt Brian en overhandigt Jozef het vergeelde A4-tje dat hij net uit het dikke dossier heeft gevist.



Geachte hoofdcommissaris van politie,



Op deze manier wil ik u wijzen op een misdrijf dat enige weken geleden heeft plaatsgevonden. Het gaat om Gerben Wolff. Hij is overleden aan de gevolgen van ernstige mishandeling tijdens de introductieweek van de Groningse studentenvereniging Sint Martinus. De verantwoordelijkheid daarvoor ligt volledig bij Guido Landgraaf, de praeses van de vereniging. Om voor mij onbekende reden had hij Gerben Wolff uitgekozen om zijn machtswellust op te botvieren. Hij gaf andere nieuwkomers persoonlijk opdracht om Gerben ’s nachts elk uur wakker te maken door hem hard te slaan met een bezemsteel. Overdag droeg hij Gerben op hem overal te volgen en ervoor te zorgen dat zijn schoenen niet vies werden van de modder van het kampeerterrein. Gerben mocht daarvoor twee kleden gebruiken en deed de hele dag dus niets anders dan kleden oprapen en voor de voeten van Guido Landgraaf leggen. De combinatie van deze inspanning en het niet mogen slapen zorgden voor een grote lichamelijke uitputting. Op de laatste dag werd Gerben door Guido Landgraaf gesommeerd zijn kleren uit te doen en naakt te zwemmen in de plas naast het kampeerterrein van het introductiekamp. Nadat Gerben op en neer was gezwommen verbood Guido Landgraaf hem om uit het water te komen omdat zijn naakte verschijning aanstootgevend was. Gerben heeft vier uur in het water doorgebracht en is daardoor onderkoeld geraakt.



De uitputting en de onderkoeling hebben geleid tot een longontsteking waaraan Gerben Wolff is overleden.



Ik schrijf u dit omdat ik van mening ben dat Guido Landgraaf verantwoordelijk gehouden moet worden voor de dood van Gerben Wolff. In een vereniging als Sint Martinus is het woord van de praeses wet en alle leden hebben hem te gehoorzamen. Dat is één van de fundamenten onder het saamhorigheidsgevoel binnen de vereniging. Van de praeses mag daarom verwacht worden dat hij zich bewust is welke macht hij heeft en welke invloed zijn woorden hebben.



Hoogachtend, een anonieme getuige die ondanks alle gebeurtenissen toch lid wenst te blijven de vereniging.





Jozef leest de brief nog een keer door.

‘Me dunkt dat dit, mits de beschreven feiten bewezen kunnen worden, voldoende aanleiding geeft voor strafvervolging.’

‘Dat was toentertijd ook de mening van de rechercheur die ik gesproken heb, Albert Termunten. Ondanks de scepsis van de toenmalige hoofdcommissaris mochten ze toch een nieuw onderzoek starten. Dat leidde echter tot niets. Wie ze ook ondervroegen, Sint Martinus bleef een muur van arrogante onwil.’

‘Dus ook de tweede kans voor de Groningse politie kon niet worden verzilverd,’ concludeert Jozef.

‘Nee, maar toch leek het mij wel belangrijk. Omdat het wel een bewijs is dat de bewering van Guido Landgraaf dat hij geen vijanden heeft niet juist is.’

‘Ik zal het zeker meenemen als Landgraaf bereid is te praten,’ zegt Jozef.

‘Gaat hij dat doen dan?’

‘Landgraaf kan kiezen tussen praten of een aanklacht voor moord op zijn vrouw. Gerard Maas krijgt hem vast aan het praten. De bewijzen zijn sterk genoeg.’

‘Ik hoop het.’

‘Heb jij nog taken op je lijstje?’

‘Ik zal dit dikke dossier met verslagen van alle verhoren doornemen. Misschien dat ergens nog wat relevante info verstopt zit. Dat geldt ook voor de gesprekken die ik gisteren heb gevoerd. Ik zal mijn aantekeningen uitgebreid op papier zetten. Daarnaast heb ik nog één lijn, Abel Aldarvisur, de IJslandse goeroe die Landgraaf weer op het juiste spoor heeft gekregen. Het is voor mij wel duidelijk dat het leven van Guido Landgraaf kan worden onderverdeeld in de periode voor en de periode na Aldarvisur. Het beeld dat de verschillende verhalen oproepen is dat hij Landgraaf heeft veranderd van een machtswellustige potentaat in een niet-onsympathieke leider.’

‘Of in iemand die zijn psychopathische aanleg beter weet te verbergen. Het verhaal van die studententoestand vormt voor mij het bewijs dat psychopathische trekjes Landgraaf niet vreemd zijn. Een kwaal waar overigens veel topmanagers last van schijnen te hebben, heb ik ooit gelezen.’

‘Als ik meneer Aldarvisur kan vinden, zal ik het hem zeker vragen.’





67 Vrijdag 29 december 19.30 uur



‘He’s all yours,’ zegt Gerard Maas. ‘Geef hem nog een paar minuten en hij is gereed om een onofficiële verklaring af te leggen. Van het gesprek worden geen opnamen of aantekeningen gemaakt. Eigenlijk vond hij dat ik het gesprek moest doen, maar daar heb ik voor gepast. Hij kon kiezen tussen jou of niemand.’

‘Goed gedaan, Gerard,’ zegt Jozef met een grijns. Het is niet de eerste keer dat de districtschef bewijst dat hij op beslissende momenten van doorslaggevende betekenis is. ‘Ik heb er zin in. Wat heeft hem tot andere gedachten gebracht?’

‘Precies wat jij dacht: hij was zich rot geschrokken van het bericht over de dood van Rob Meier. Hij dacht uiteraard dat Rob Meier was vermoord door dezelfde persoon die Harry Beerenkamp te grazen had genomen. In dat geval was hij als opdrachtgever op zijn minst medeverantwoordelijk geweest. Dat heb ik kunnen ontzenuwen. Daarnaast heb ik hem gezegd dat ik de opstelling en de adviezen van zijn advocaat Louis Breur maar op één manier kan interpreteren. Hij verkeert in de veronderstelling dat Landgraaf de dader is. Daarom heeft hij gekozen voor de methode maximale tegenwerking, alles met als doel om zand in de machine van het OM en de politie te strooien.’

‘Ha, daar was hij zeker wel gevoelig voor?’

‘Mocht hij zich bedenken, schroom niet om hem voor te houden dat het OM hem slechts vierentwintig uur respijt heeft gegeven. Morgen aan het eind van de dag loopt die termijn af, dan wordt hij aangeklaagd voor moord.’

‘Okidoki, chef.’



Guido Landgraaf kijkt Jozef neutraal vriendelijk aan als hij de verhoorkamer binnenkomt. Hij lijkt volstrekt op zijn gemak te zijn.

‘Heeft u al koffie gehad?’, vraagt Jozef.

‘Niets dan complimenten over de verzorging hier. De koffie was prima.’

‘Laten we dan beginnen. Normaal wil ik nog wel eens wat omtrekkende bewegingen maken tijdens zo’n gesprek, maar dat lijkt me in uw geval niet nodig. Ik heb gewoon een aantal concrete vragen, waarvan ik verwacht dat u die concreet kunt beantwoorden.’

‘Klinkt logisch.’

‘Uw alibi is zwak. U zei dat u in Nunspeet een afspraak had met iemand die uw biografie wilde schrijven. Helaas heeft niemand dat kunnen verifiëren. U weet de naam van die persoon niet, geen uitgever heeft het voornemen uw biografie uit te geven, het schrijven van een biografie is een proces dat niet per se op tweede kerstdag hoeft te beginnen. Kortom, dat verhaal is niet of slechts ten dele waar. Hoe zit het werkelijk?’

Het lukt Guido Landgraaf niet om de normale geruststellende glimlach op zijn gezicht te toveren, zoals Jozef al vaker heeft meegemaakt. De verandering van gezichtsuitdrukking blijft steken in een pijnlijke grimas.

‘U legt de vinger meteen op de zere plek. En u heeft gelijk. Ik had geen afspraak met de schrijver van mijn biografie. Het plan om een autobiografie te schrijven bevindt zich overigens wel in een vergevorderd stadium, maar daarvoor zou ik inderdaad nooit op tweede kerstdag afspreken en al helemaal niet in Nunspeet.’

Guido Landgraaf staart naar de muur en denkt na.

‘Nee, ik werd die ochtend gebeld door een man die beweerde dat hij bezig was met een eindejaarsartikel voor de Telegraaf over succesvolle fusies en acquisities van het afgelopen jaar. Uiteraard hoorde de oprichting van ZONNU daar ook bij, alleen had hem een gerucht bereikt dat de financiële basis onder de nieuwe onderneming vol gaten zat. Als journalist vond hij het zijn plicht om dat gerucht te onderzoeken. Ik moest wel ingaan op het verzoek van de journalist om mij die zelfde middag nog te ontmoeten.’

Dit verhaal klopt, daarover is geen twijfel mogelijk. Ondanks de tragiek van de situatie kan Jozef een glimlach niet helemaal onderdrukken. Tegelijkertijd neemt het Jozefs laatste twijfel weg. Guido Landgraaf was inderdaad in Nunspeet en heeft daarmee een sluitend alibi.

‘Ik ben bewust van huis gelokt door iemand die feilloos wist waar ik op zou reageren: het vooruitzicht van een lovend artikel in de Telegraaf en een gerucht dat in één klap de basis onder mijn levenswerk weg zou slaan.’

Jozef knikt zo stellig mogelijk. De mogelijkheid dat Guido Landgraaf in een opwelling van openheid gaat uitweiden over zijn eigen ijdelheid voelt opeens ongemakkelijk.

‘Hoewel ik dit verhaal ook niet kan verifiëren, vind ik het wel plausibel. Maar dat is slechts een gevoel.’

‘Voor capabele mensen met een stevige portie relevante werkervaring is gevoel minstens zo waardevol als logisch nadenken. Helaas worden de begrippen gevoel en intuïtie veel te vaak misbruikt door incapabele managers die het verwarren met hun emotionele oprispingen. Niet verwonderlijk dat beslissingen van dergelijke figuren geen enkel fundament hebben.’

Jozef wil deze opmerking ook afdoen als niet-verifieerbaar, maar beheerst zich. Hij is afhankelijk van de goede wil van Landgraaf.

‘Heeft u enig idee wie u onder valse voorwendselen naar Nunspeet heeft gelokt,’ vraagt hij. ‘Herkende u zijn stem misschien?’

Landgraaf schudt stellig zijn hoofd.

‘Jammer. Dan kom ik op het volgende punt. Ik heb het vermoeden dat u iemand hebt gevraagd of ingehuurd om een einde te maken aan de incidenten op Lankbergen. Klopt dat?’

‘Ja. De aanval op mijn vrouw en haar paard vormde voor mij de aanleiding om, naast de inzet van de politie, het heft in eigen hand te nemen. Niet dat ik geen vertrouwen heb in de politie, maar twee weten nu eenmaal meer dan één.’

Jozef knikt instemmend, hoewel hij vermoedt dat Landgraaf het al eerder heeft gedaan dan hij zegt.

‘Daarom heb ik een soort privédetective benaderd. Die is zeer voortvarend te werk gegaan en belde mij de dag na kerst op om te zeggen dat wij niet meer lastig gevallen zouden worden. U kunt zich mijn reactie voorstellen, met de politie in huis om de moord op mijn vrouw te onderzoeken. Vervolgens hoorde ik van de jongen die was doodgeslagen bij de Bergkerk. Als dat het werk was van de door mij ingehuurde persoon, was ik daar min of meer verantwoordelijk voor. Gelukkig heeft uw baas mij op de hoogte gebracht van de laatste ontwikkelingen. Ik hoop dat u begrip hebt voor mijn zwijgzaamheid.’

Deze keer knikt Jozef gemeend. Hoewel het hem nog steeds moeite kost om zich te verplaatsen in de persoon van Guido Landgraaf, lukt het hem wel om zich zijn nachtmerrieachtige scenario voor te stellen: zijn vrouw is vermoord, hij is zelf ten onrechte hoofdverdachte en is ook nog eens ongewild verantwoordelijk voor de moord op Rob Meier. Zo bezien is het een wonder dat Landgraaf nog zo rustig is.

‘Weet u wat uw privédetective heeft gedaan?’

‘Dat wist ik niet, maar uw baas heeft het mij verteld. Hij heeft die Harry Beerenkamp stevig aangepakt. Die ik overigens niet ken.’

Het ontgaat Jozef niet dat de laatste toevoeging refereert aan het gesprek waarin hij Landgraaf confronteerde met het hotmailadres op zijn eigen naam, wat door Landgraaf resoluut werd afgedaan als onzin.

‘Was dat ook uw opdracht?’

‘Nee, ik heb de man gevraagd een einde te maken aan de reeks incidenten. Op welke wijze hij dat zou doen, vond ik niet interessant. Wat bij nader inzien naïef was.’

‘U kende de werkwijze van die man dus niet.’

‘Ik had de naam ooit gehoord van een kennis. De man staat overigens officieel als privédetective geregistreerd.’

‘Kunt u ons dan de naam van de man geven?’

Guido Landgraaf schudt glimlachend zijn hoofd.

‘De aanslag die uw detective op het huis van Harry Beerenkamp en de persoon zelf heeft gepleegd, kan worden gekenschetst als een crimineel feit. Is dat voor u geen aanleiding om de naam toch prijs te geven?’, vraagt Jozef.

‘Ik ben bang van niet. Het wordt in mijn ogen pas een zaak van de politie als die Beerenkamp aangifte heeft gedaan van bepaalde feiten. En zo ver is het bij mijn weten nog niet.’

Touché, denkt Jozef.

‘Ik veronderstel dat u slechts twee keer contact heeft gehad met uw privédetective, één keer om hem opdracht te geven en één keer om hem te vertellen dat hij kon fluiten naar de afgesproken beloning. Klopt dat?’

‘Dat heeft u goed ingeschat. Misschien heb ik u de afgelopen weken onderschat.’

Jozef weet niet wat hij moet zeggen. Waarom zegt Landgraaf dit soort dingen? Is het onderdeel van een machtsspel? Maakt Landgraaf van elk gesprek een krachtmeting?

‘Dat kan ik niet beoordelen,’ antwoordt Jozef gelaten. ‘Ik concludeer dat mijn veronderstelling niet ver bezijden de waarheid ligt. Misschien dat ik Beerenkamp nog probeer te bewegen alsnog aangifte te doen. Tot nu toe ging het over u. Nu wil het graag over iemand anders hebben. Daarvoor stel ik als werkhypothese dat uw alibi klopt en dat u uw vrouw niet hebt omgebracht.’

Jozef wacht even op een reactie van Landgraaf, maar die blijft uit.

‘Dan doen zich een aantal vragen voor. Hoe is het lichaamsmateriaal met uw DNA onder de nagels van uw vrouw terechtgekomen? Hoe heeft de dader uw lichaamsgeur op zowel het moordwapen als de doek waarin het moordwapen was begraven gekregen? Ik concludeer dat de dader ook voor de dag van de moord toegang moet hebben gehad tot uw huis. Alleen u kunt ons daarmee helpen.’

Terwijl Jozef dat zegt, schrikt hij van de gedachte die hem door het hoofd schiet. Heeft het landgoed ook personeel in dienst? Landgraaf zal zelf niet het gras maaien, het bos uitdunnen en de bladeren van de oprijlaan afblazen. Zo’n groot en oud huis moet worden onderhouden.

‘Heeft u personeel in dienst?’, vraagt hij.

‘Alleen Geert Hadeking. Een betrouwbare man die al meer dan veertig jaar op het landgoed werkt. Hij is een jaar of zestig en gaf mij meteen te kennen dat hij graag tot zijn vijfenzestigste of nog langer door wilde gaan. Omdat ik zijn diensten goed kon gebruiken, heb ik hem een riante loonsverhoging gegeven. Wat niet wegneemt dat ik het komende jaar op zoek moet naar een vervanger. Die kan het vak leren van Hadeking en nog een aantal jaren profiteren van zijn kennis en ervaring. Bovendien heb ik ontdekt dat er vrij veel klussen liggen waar Hadeking nu niet aan toe komt.’

‘En verder is er geen personeel? Geen vaste huishoudster of andere hulp in huis?’

‘Marieke was wel op zoek naar iemand die haar kon helpen schoonmaken. Maar dat is tot op heden niet gelukt.’

‘Dus maakte zij zelf het hele huis schoon?’

‘In feite wel. Al was ik ook niet te beroerd om de handen uit de mouwen te steken. Bovendien gebruikten wij maar een klein deel van het huis. Wij waren eigenlijk nog niet veel verder dan het stadium van plannenmakerij. Het was de bedoeling om het hele huis in oude luister te herstellen en luxe gastenverblijven te creëren.’

‘Om te verhuren?’

‘Niet per se. Wat mij betreft was het meer voor vrienden. Maar haast hadden we daar niet mee. Wat betreft de hulp in de huishouding was het voor Marieke vooral belangrijk dat het iemand was met wie ze goed kon opschieten. Die had ze tot op heden niet gevonden.’

‘Dus, als ik het goed begrijp, is meneer Hadeking de enige die dagelijks op het landgoed rondloopt.’

‘Inderdaad. Uiteraard maakt hij gebruik van loodgieters, timmerlui en groenverzorgers als hij dat nodig acht. Daarin heeft hij volledige vrijheid.’

‘Woont hij ook op het landgoed?’

‘Nee, hij woont een paar kilometer verderop. In een klein huisje dat op een bosperceel staat dat ook tot het landgoed behoort.’

‘Heeft u hem al gezien sinds tweede kerstdag?’

‘Nee, ik had hem een week vrij gegeven.’

‘Dus hij weet misschien helemaal niet wat er is gebeurd?’

‘Dat heeft hij vast gehoord van iemand of gelezen in de krant.’

‘U heeft er geen bezwaar tegen als ik bij hem langs ga, neem ik aan.’

Landgraaf schudt zijn hoofd.

‘Dan heb ik nog één vraag. Kent u Gerben Wolff?’

De open blik van Guido Landgraaf verstart en vernauwt zich.

‘Waar zijn jullie mee bezig? Willen jullie soms ook mijn babyfoto’s hebben?’

‘Toen wij hoorden dat iemand de oprijlaan had afgesloten met dode varkens, heb ik u voor het eerst gevraagd naar mensen die een hekel aan u zouden kunnen hebben. Daarna heb ik die vraag nog een paar keer gesteld. Aangezien u op dat vlak weinig mededeelzaam bent geweest, spitten we maar zelf uw verleden door op eigen kracht.’

Guido Landgraaf zucht.

‘Wat is uw volgende stap? Het onderzoek van destijds nog een keer dunnetjes overdoen? En wat dan? Stel dat er nu wel iemand is die beweert dat ik Gerben Wolff heb mishandeld? Of dat de anonieme schrijver zich dit keer wel meldt? Wat dan? Die zaak is toen afgesloten. Gerben Wolff is overleden, en wel aan de gevolgen van een longontsteking. Ja, het is mogelijk dat de ontgroening die longontsteking heeft veroorzaakt. Ja, ik was toen praeses. Ja, ik heb die jongen niet ontzien. Hij was er echter zelf bij. Ik kon niet weten hoe hij zich voelde. Als hij te ver is gegaan, zichzelf te veel heeft uitgeput, was dat primair zijn eigen verantwoordelijkheid.’

‘Gerben Wolff is dood. Daar hebben we het niet over. We hebben het ook niet over uw verantwoordelijkheid op dat moment. Wij zoeken naar motieven om u het leven zuur te maken. En daarbij zijn we op deze zaak gestuit. Ik begrijp dat u zich niet kan voorstellen dat iemand zich daar nu nog druk over maakt. Is dat zo?’

‘Tijdens zo’n ontgroening gebeuren altijd dingen waarvan betrokkenen later spijt hebben of zich afvragen hoe ze het hebben kunnen laten gebeuren. Het is een traditie die de basis vormt voor een stabiele vereniging. Ieder aspirant-lid moet laten zien dat hij er wat voor over heeft om lid te worden. Er wordt echter ook van je verwacht dat je voor jezelf opkomt en aangeeft waar je grens ligt. Als je zelf een duidelijke streep trekt, wordt die gerespecteerd.’

‘Dat is duidelijk. Voor het moment heb ik geen vragen meer. Misschien dat u nog wat wilt zeggen?’

‘Nee, ik hoop alleen maar dat deze nachtmerrie gauw voorbij is.’

Jozef knikt en bedankt Guido Landgraaf door hem een hand te geven. De hand van de man van vijftig miljoen is klam.



Jozef loopt naar zijn kamer. Ergens in zijn achterhoofd sluimert een vraag. Een deel van het verhaal van Guido Landgraaf wringt. Het heeft te maken met iets dat hij eerder heeft gezien of heeft gehoord.



Met grote passen loopt hij naar de cel waar Guido Landgraaf weer door de agent heen wordt gebracht. Van afstand ziet hij dat de agent nog wat tegen Landgraaf zegt en dan aanstalten maakt om de celdeur op slot te doen.

‘Wacht even,’ roept Jozef. De agent hoort hem en doet de deur weer open. ‘Ik heb nog één vraag,’ verklaart Jozef zich en stapt de cel binnen.

‘U had het over Geert Hadeking. Ik begreep dat het een echte buitenman is die veel klussen rond het huis opknapt.’

‘Klopt.’

‘Toen wij voor het eerst bij u thuis waren, was u gewond. Die ochtend had u met de kettingzaag uw bovenbeen geraakt. Is het vellen van bomen niet bij uitstek een klus voor Geert Hadeking?’

Landgraaf kan niet verhullen dat hij schrikt.

‘Wat bedoelt u? U denkt toch niet..?’

Jozef zegt niets.

‘Dat is ondenkbaar. Geert Hadeking behoort tot het zeldzame slag mensen dat door en door betrouwbaar is. Zoek hem gerust op. Met uw mensenkennis zult u dezelfde conclusie trekken als ik.’

‘Begrijp ik goed dat hij erbij was toen u het ongeluk kreeg?’, vraagt Jozef.

Guido Landgraaf lijkt zich te realiseren dat hij te impulsief heeft gereageerd.

‘Om eerlijk te zijn veroorzaakte hij het ongeluk. Hij gleed uit over een gladde boomwortel en verloor zijn evenwicht. Ik vond dat heel vervelend voor hem en heb tegen iedereen gezegd dat het mijn eigen schuld was. Nogmaals, Geert Hadeking zou geen vlieg kwaad doen. Hij is een natuurmens pur sang.’

‘Ik hoop dat u gelijk hebt,’ zegt Jozef. Als de agent de celdeur gesloten heeft, weet hij bijna zeker dat het niet zo is. Op dat moment dringt pas de volle betekenis van het verhaal van Geert Hadeking tot hem door. Hij stelt zich voor hoe de klusjesman Guido Landgraaf raakte met de kettingzaag. Dat moet een bloederige toestand zijn geweest. Waarschijnlijk heeft Hadeking zelf eerste hulp geboden en een dokter gebeld. Voor iemand die op zoek is naar DNA-materiaal van Guido Landgraaf was het een uitgelezen mogelijkheid. Kan Geert Hadeking dat ongeluk met opzet hebben veroorzaakt? Landgraaf is er van overtuigd dat het een ongeluk was. Dat bleek ook uit zijn beschrijving. Geert Hadeking gleed uit en raakte daarbij het bovenbeen van Landgraaf.



Jozef kijkt op de klok in de gang. Het is half negen. Hij kan bij Geert Hadeking langs gaan. Maar niet alleen. Misschien moet hij Brian bellen. Die zit nu waarschijnlijk thuis te studeren op het Groningse dossier. Bovendien is hij benieuwd hoe ver Piet van Gestel en Jorrit Groenvors gevorderd zijn. Hebben ze de man met het zwarte haar gevonden? Weten ze al meer van Ellen?

Hij zet zijn computer aan en tikt ‘Geert Hadeking’ in het Googlebalkje. Er zijn minder dan tien resultaten. Via de eerste link komt hij terecht op een pagina van het stadsarchief Deventer: CATALOGUS DER ARCHIEVEN VAN HET Groote (vroeger Heilige-Geesten-) en

Voorster Gasthuis te Deventer (1267-1815). Dat de naam Hadeking daarin is opgenomen, geeft aan dat de naam vroeger regelmatig voorkwam in Deventer en omstreken.

De overige resultaten lijken toevalstreffers. Jozef klikt de bovenste aan: Geert, zoals gewoonlijk was... Het is het gastenboek van een restaurant in Tynaarlo, waarin een zekere Albert Hadeking de kok Geert bedankt voor het lekkere eten. Geduldig probeert Jozef de ene link na de andere. Nummer vijftien luidt: Prolongeert Van Fessem. De link komt uit bij een artikel in een lokale editie van de Weekendkrant van Soest. Met verbazing leest Jozef de volledige titel van het artikel. Prolongeert Van Fessem zijn nationale titel kettingzagen?

Snel leest Jozef het hele artikel.



Zaterdag vindt in Lage Vuursche het Nederlands kampioenschap figuurzagen met kettingzaag plaats. Twintig deelnemers krijgen twee uur de tijd om een stuk boomstam met een diameter van een halve meter en een lengte van twee meter om te toveren tot een kunstwerk. Van Fessem die de laatste drie jaar tot Nederlands kampioen is gekroond probeert zijn titel te prolongeren. Als hij weer wint benadert hij het record van Geert Hadeking die begin jaren negentig vijf jaar achtereen Nederlands kampioen werd. Het publiek is van harte uitgenodigd om dit spektakel van dichtbij mee te maken. De toegang is gratis.



Is dit een grap? Hij kijkt naar de datum van het artikel en constateert dat het al drie jaar oud is. Als Geert Hadeking ooit kampioen kettingzagen was, ook al is het jaren geleden, dan is hij dat niet verleerd. Is het mogelijk dat hij zogenaamd per ongeluk op de millimeter nauwkeurig het bovenbeen van Guido Landgraaf heeft getoucheerd? En vervolgens zelf de wond heeft verzorgd? Waar is de broek gebleven die Landgraaf toen aanhad? Hoe langer Jozef erover nadenkt hoe meer hij ervan overtuigd raakt dat Geert Hadeking het ongeluk in scène heeft gezet om wat huid en bloed van Guido Landgraaf te verkrijgen.

Meteen dringt zich de volgende vraag op. Heeft Geert Hadeking dan ook Marieke van Boxbergen vermoord? Guido Landgraaf kende Hadeking niet. Omdat de man een goede indruk op Landgraaf maakte, heeft hij hem aangenomen als tuinman. Er kan geen sprake zijn van een oude vete. Maar misschien waren Geert Hadeking en Marieke van Boxbergen wel oude bekenden? De namen Hadeking en Van Boxbergen komen beide al sinds de middeleeuwen voor in de omgeving van Deventer. Jozef pakt een geeltje uit de bureaula en schrijft op dat hij contact op moet nemen met de familie van Marieke van Boxbergen om te vragen of ze de naam Hadeking kennen.





70 Vrijdag 29 december 21.00 uur



Jozef heeft geen oog voor de pizzakoerier die hem bijna omver rijdt als hij zo snel mogelijk de Brink oversteekt en de Roggestraat inloopt. Piet van Gestel belde net dat ze het huis van de man met het zwarte haar hebben gevonden. Drie omwonenden herkenden in de summiere beschrijving van Harry Beerenkamp met honderd procent zekerheid de man die al een aantal jaren in het betreffende huis woont. Zijn naam is John Brooks.

Piet vangt Jozef halverwege de Roggestraat op.

‘Het huis is compleet donker. De gordijnen zijn gesloten en er is geen enkel teken van leven,’ vat Piet de situatie samen.

‘En nu?’, vraagt Jozef.

‘Een arrestatieteam kan ieder moment het huis binnenvallen. Via de buren gaan ze nu naar de achtertuin.’

Iets verderop staat Jorrit Groenvors met een mobilofoon in zijn hand. Met een knik begroet hij Jozef. Zwijgend wachten ze op een signaal van de leider van het arrestatieteam. Een paar minuten later piept de mobilofoon van Jorrit Groenvors.

‘Ze zijn binnen,’ zegt hij en begint te lopen. Jozef en Piet volgen hem.

Een agent in zwart pak staat in de deuropening en gebaart dat ze nog niets hebben gevonden. Achter elkaar worden lampen aangedaan in de vertrekken van het huis. Dan komt er een andere zwart geklede man naar buiten, de aanvoerder van het arrestatieteam.

‘Boven is niets te vinden,’ zegt hij.

‘Ook niet achter schotten of zo? Die oude huizen hebben vaak vreemde hoekjes,’ zegt Jozef.

‘Mijn mannen doen een laatste check. Beneden zijn we nog niet helemaal klaar.’

Er klinkt een kreet van de andere kant van het huis. De leider gaat er heen.

‘We hebben iets,’ zegt hij even later, duidelijk opgewonden. Hij gebaart Jorrit Groenvors hem te volgen. Jozef loopt daar weer achter aan. Ze komen uit in de keuken en Jozef ziet dat er in de keukenkast een ladder naar beneden gaat.

‘De man in de kelder bonst met een stok op een deur. Het klinkt dof metaalachtig.’

‘Dat is een kluisdeur,’ zegt de man. ‘Minstens een decimeter dik.’

‘Stil eens,’ zegt Jozef. Hij probeert het bonzen van zijn hart onder controle te krijgen. Nu hoort hij het weer. Een zacht gebons.

‘Wat?’, zegt de leider van het arrestatieteam.

‘Sst,’ zegt Jozef.

Hij hoort het gebons weer. Nu horen de anderen het ook.

‘Het zit achter de deur,’ zegt de man in de kelder en klopt weer op de deur. Er volgt direct een reactie.

‘Hebben we bouwtekeningen?’, vraagt Jorrit Groenvors. De man in zwart schudt zijn hoofd.

‘Al deze huizen hebben een kelder. Vaak grenzen de kelders van belendende huizen aan elkaar. Vanuit de kelder van de buren moeten we door de muur heen kunnen boren,’ zegt Jozef.

De leider van het arrestatieteam gebiedt de man in de kelder te blijven staan en roept de rest van het team bijeen. Binnen twintig tellen weten ze wat hun taak is en schieten ze alle kanten op. Inmiddels stromen vanuit de Walstraat en de Roggestraat mensen toe die door agenten op afstand worden gehouden.

‘Hier kunnen we naar binnen,’ zegt een lid van het arrestatieteam. ‘De bewoners weten zeker dat hun kelder grenst aan die van het buurhuis. We zetten nu even een kast met flessen en blikken aan de kant.’

De twee mannen die een paar kisten met materiaal hebben gehaald, volgen hun collega het buurhuis in. Jozef kijkt toe hoe de mannen als een geoliede machine samenwerken en elkaar geen moment voor de voeten lopen. Even later klinkt het zware geronk van een krachtige klopboor. Het zweet breekt Jozef uit. Een paar minuten later klinkt het verlossende woord.

‘We hebben contact. Alles is in orde.’

Op dat moment kan Jozef zich niet langer inhouden. Hij wringt zich langs de man in het zwarte pak en loopt door de gang naar de openstaande deur waarachter zich de trap naar de kelder bevindt. De man wil achter hem aanlopen maar wordt tegengehouden door Jorrit Groenvors. Jozef daalt de trap af en de twee mannen die druk in de weer zijn met de boormachine wijken gewillig uiteen. Eén van de mannen wijst op het gat met een diameter van een paar centimeter. Jozef buigt zich voorover.

‘Ellen, ben je daar?’, zegt hij met trillende stem.

‘Hoi Jozef, alles goed hier. Het is een comfortabele kelder, maar ik ben blij dat jullie er zijn. Een beetje claustrofobisch word je er wel van.’

‘Je weet niet hoe blij ik ben om je stem te horen. Zal ik Norman bellen? Dan kunnen de mannen hier door met de reddingsoperatie.’

‘Goed plan.’



Tien minuten later staan Jozef, Piet van Gestel en Norman op een rijtje te wachten voor het huis. Als Ellen in de deuropening verschijnt begint het toegestroomde publiek spontaan te klappen. Verdwaasd kijkt Ellen om zich heen. Dan ziet ze Norman tussen Jozef en Piet van Gestel in staan. Huilend loopt ze naar hem toe en valt hem in de armen. Jozef voelt hoe een gigantische last van zijn schouders glijdt. Nu wordt ook hij omhelsd door Ellen.

‘Sorry,’ zegt ze. ‘Ik schaam me diep.’

Jozef schudt zijn hoofd.

‘Pure pech. Ik had hetzelfde gedaan als jij. Waar is die man gebleven?’

‘Weg, voorgoed.’

Jozef wil meteen doorvragen, maar houdt zich in.

‘Je bent dus goed verzorgd?’, vraagt hij.

‘Het was een aardige man. Het heeft mij aan niets ontbroken. Wie weten allemaal dat ik zoek was? Mijn ouders?’

Jozef schudt zijn hoofd.

‘Wij hebben het niemand verteld. Ik heb alleen Norman op de hoogte gehouden. Hij was natuurlijk ook degene die jou als eerste miste.’

Ellen kijkt om zich heen. Jozef ziet ook dat Norman een paar meter verderop staat te bellen. Vragend kijkt Ellen naar Norman. Die gebaart dat het een belangrijk gesprek is. Geduldig wachten Jozef en Ellen tot Norman klaar is.



‘Sorry, dat was mijn computervriend,’ zegt Norman opgewonden terwijl hij Ellen tegen zich aantrekt. ‘Hij weet al sinds vanmiddag wie het hotmailadres van Guido Landgraaf heeft aangemaakt.’

Jozefs hart slaat een paar keer sneller.

‘Hè?’

‘Het gaat om ene Maarten Wolff, met dubbel f. Wolff werkte van 1994 tot 2000 op het ministerie en had zelfs een hoge functie. Hij heeft het adres aangemaakt op een computer in een dependance van het ministerie in Zwolle, waar hij toen afdelingshoofd was.’

‘Wolff?’

‘Ja, Wolff.’

Jozef denkt van alles. De naam van de overleden student is Gerben Wolff. Is er een verband? Of is dit toeval? Nee, dat kan niet. Hij moet nu Brian bellen. Alleen al om te melden dat Ellen weer terug is. Dat geldt ook voor Gerard Maas.

‘Hoe is die vriend van jou daar achter gekomen?’, vraagt hij.

‘Ik vraag me af of het slim is om dat te vertellen.’

‘Ik beloof je dat ik niets met die informatie doe.’

‘Toch zeg ik het niet. Misschien later.’

‘Laten we het daar op houden. We zijn even klaar met praten en denken. Julie moeten gewoon naar huis. Bijkomen, bijpraten.’

Ellen knikt en slaat haar arm om Norman.

‘Dat is volgens mij verstandig. Al popel ik eerlijk gezegd om te horen hoe het gaat met het onderzoek. Hebben jullie vooruitgang geboekt?’

‘Als je er klaar voor bent, zal ik je alles vertellen.’

‘Morgenvroeg bij Averroës?’

Jozef schiet in de lach.

‘Ik zal er zijn om half acht. En ik neem het je niet kwalijk als jij er niet bent.’

‘Is mijn mobiel nog ergens gevonden? Die heeft John uiteraard van mij afgenomen.’

‘John Brooks?’, vraagt Jozef.

Ellen knikt, Piet van Gestel ook.

‘Wij hebben geprobeerd om je telefoon te traceren, maar dat lukte niet. Waarschijnlijk heeft hij het toestel ergens anders gedumpt of onklaar gemaakt,’ zegt Piet.

‘Ik ben het eens met wat Jozef zei. Jullie moeten nu naar huis. Toch wil ik je graag twee korte vragen stellen. Mag dat?’, vraagt Jorrit Groenvors.

‘John Brooks heeft Rob Meier doodgeslagen. Het was noodweer. Rob Meier viel hem lastig en wilde hem neerslaan. John is nu weg,’ zegt Ellen voordat Groenvors vragen kan stellen.

Ellen weifelt.

‘Hij was van plan om naar Zuidoost-Azië te vliegen, zei hij. Meer weet ik niet.’

Ze heeft nu een brok in haar keel en Norman trekt haar stevig tegen zich aan.

‘Dank je, Ellen,’ zegt Jorrit Groenvors.

Gearmd lopen Ellen en Norman weg. Eerbiedig opent de mensenhaag zich.



Jorrit Groenvors kijkt Jozef en Piet van Gestel aan.

‘Volgens mij ben ik klaar. Moordzaak één is opgelost. Ik zal nog een opsporingsbericht de wereld in sturen voor John Brooks, maar daar verwacht ik niet veel van. Verder ga ik nog even snuffelen in de kelder. Daar liggen volgens de mannen interessante dingen.’

Hij geeft Jozef een hand.

‘Hopelijk komt er nu schot in jouw zaak. Met de hulp van Ellen moet dat lukken. Ze leek me bepaald niet aangeslagen door wat er gebeurd is,’ zegt hij.

‘Die indruk heb ik ook,’ reageert Jozef. ‘Maar ik wacht even af hoe het de komende dagen gaat. Trauma’s kunnen zich op vreemde manieren openbaren.’

Jozef moet denken aan het tragische ongeval in het begin van zijn carrière. Hij was met een jonge collega op eigen initiatief achter de vermoedelijke dader van een moord aan gelopen. Bij een schietpartij werd zijn collega gedood. Hoewel Jozef de volgende dag gewoon was gaan werken, heeft hij er nog lang last van gehad.

‘In ieder geval bedankt voor de ondersteuning,’ zegt hij tegen zijn Zwolse collega. ‘En een goede jaarwisseling gewenst. Ik neem aan dat je de komende dagen vrij bent.’

‘Reken maar.’



Jozef neemt ook afscheid van Piet van Gestel en de andere mannen die staan te praten met de buurtbewoners. Langzaam loopt hij door de Roggestraat richting de Brink. Het liefst was hij nu naar het bureau gegaan om met Brian het Groningse dossier door te pluizen en op zoek te gaan naar Maarten Wolff. Hij weet echter dat hij nu veel minder effectief kan werken dan morgenvroeg. Maar hij moet Brian wel bellen.

‘Brian, met Jozef. Ben je al door het dossier?’

‘Het vordert gestaag. Ze hebben hun werk toen grondig gedaan, wat een verhalen.’

‘Maar daar bel ik eigenlijk niet voor. We hebben Ellen gevonden.’

Het blijft stil aan de andere kant.

‘Sorry, in goede gezondheid,’ voegt Jozef er aan toe. ‘Ze was opgesloten in een kelder in het Bergkwartier door de man die Rob Meier heeft doodgeslagen.’

‘Dat is goed nieuws. Dus ze had niets?’

‘Nee, die man heeft haar goed behandeld. Hij is overigens gevlucht.’

‘Hartstikke mooi.’

‘Ondertussen heeft een vriend van Norman achterhaald wie het hotmailadres van Guido Landgraaf heeft aangemaakt. Het gaat om een Maarten Wolff die bij het ministerie van EZ heeft gewerkt.’

‘Ik ga meteen op zoek of ik iets over hem kan vinden.’

‘Wil je ook het Groningse verhaal scannen op die naam? Wie weet wordt die naam wel genoemd.’

‘Dat ga ik doen.’

‘Ben je morgen om half acht in Averroës?’

‘Ik zal er zijn.’

Het volgende telefoontje is naar Gerard Maas. Die reageert euforisch, waaruit blijkt hoezeer hij met de verdwijning van Ellen in zijn maag zat. Jozef doet ook even verslag van zijn onderhoud met Guido Landgraaf. Gerard Maas concludeert dat Guido Landgraaf onschuldig is en alles verteld heeft wat hij weet. Morgen zal hij het OM voorstellen om de oud-directeur vrij te laten.

Als laatste belt Jozef zijn eigen nummer.

‘We hebben Ellen, gezond en wel,’ zegt hij nog voordat Margot haar naam heeft kunnen zeggen.

Het blijft even stil. Jozef hoort dat Margot moet slikken.

‘Dus, eh, ze mankeert niets?’, vraagt ze met een brok in haar keel.

‘Het is helemaal goed. Ze was opgesloten in de Walstraat door de man die Rob Meier heeft doodgeslagen. Een voormalige IRA-terrorist.’

‘Terrorist?’

‘Dat vertel ik zo wel. Ik kom er aan.’

Jozef steekt de Brink over en loopt de Kleine Overstraat in. Voor de winkel van Jan de Rauw blijft hij staan en kijkt in de winkelruit. Hij schrikt van het gebogen postuur, recht zijn rug en loopt verder. Bij elke stap voelt hij zijn energie toenemen.





71 Zaterdag 30 december 7.00 uur



Ellen duwt op het knopje van de wekker en vlijt zich tegen het warme lichaam van Norman. Met zijn ogen dicht draait hij zich om en aait langzaam met zijn handen over de rug van Ellen. Ze drukt zich tegen hem aan en voelt dat ook zijn lichaam snel ontwaakt.

‘Een relatie met een rechercheur is elke dag weer anders,’ fluistert ze in zijn oor en begint hem te kussen.

‘Je wilt dus om half acht in Averroës zijn,’ zegt Norman lachend.

‘Zeker.’

Ze duwt Norman op zijn rug en rolt over hem heen. Meer aanmoediging heeft hij niet nodig.



Thomas Adriaan van Rijckevorssel begint spontaan te klappen als Ellen zijn café betreedt. Jozef staat op van zijn barkruk en begroet Ellen met drie kussen.

‘Je bent een ster,’ zegt Thomas en schuift de Deventer Krant naar haar toe. Ze is het middelpunt van de grote foto op de voorpagina. ‘ Rechercheur bevrijd uit kelder ’ luidt de kop. In het artikel is in neutrale bewoordingen beschreven dat Ellen werd vastgehouden door de bewoner van het pand nadat ze had aangebeld in het kader van het onderzoek naar de moord op Rob Meier. In het artikel wordt niet gezegd dat de man de vermoedelijke dader is.



‘Voor de krant was de foto belangrijker dan de achtergrond,’ zegt Jozef. ‘Een beetje journalist had natuurlijk navraag gedaan bij zo’n nietszeggend persbericht.’

Op dat moment komt Brian binnen. Ook hij begroet Ellen met drie kussen.

‘Waarmee kan ik jullie plezieren?’, vraagt Thomas van achter de bar.

‘Het gebruikelijke recept, een broodje tortilla en een café con leche, por favor,’ zegt Ellen.



‘Heb je goed geslapen?’, vraagt Jozef als ze met z’n drieën rond een tafeltje zitten.

‘Kon niet beter. Misschien komt de klap nog, maar ik heb absoluut niet het gevoel een traumatische ervaring te hebben gehad. Ik popel om aan de slag te gaan en te horen hoe de stand van zaken is.’

Jozef vraagt Brian om een samenvatting te geven en vult dat zelf aan.

‘Dus, als ik het goed begrijp hebben we twee acties,’ zegt Ellen. ‘Op bezoek bij Geert Hadeking, de kampioen kettingzagen. En op zoek naar Maarten Wolff.’

‘Ik heb op internet geen relatie kunnen vinden met Gerben Wolff, maar wel genoeg over Maarten Wolff zelf. Hij is zelfstandig organisatieadviseur en heeft een praktijk in Olst,’ zegt Brian.

‘Olst?’

‘Ja, op het adres van zijn praktijk staat een vrijstaande villa. Waarschijnlijk is dat ook zijn woonhuis.’

Jozef denkt even na en schiet dan in de lach. Hij kijkt Ellen aan.

‘Volgens mij vergeten we nog iets.’

Nu grijnst Ellen ook.

‘Ik zat er alweer helemaal in. Ik moet zeker nog iets gaan vertellen over mijn kidnapping?’

‘Dat lijkt mij logisch. Jorrit Groenvors heeft gisteren weliswaar afscheid genomen, maar zonder jouw verklaring is de zaak natuurlijk nog niet afgerond.’

‘Iemand moet mij verhoren,’ zegt Ellen. ‘Dan kan ik dat ook eens meemaken.’

‘Weet je wat? Ik ga eerst met Brian naar Hadeking. Dan kan jij even bij Gerard Maas langs en hem persoonlijk verslag doen van je belevenissen. Aangezien ik Jorrit niet meer verwacht, zal ik of Brian dat verhoor voor onze rekening moeten nemen. Is dat een idee?’

Ellen knikt. Hoewel ze graag was meegegaan met Jozef en Brian voelt ze dat Jozef gelijk heeft. Ergens begint een mobiele telefoon te piepen. Ellen weet dat zij er geen heeft. Brian trekt ook zijn schouders op.

‘Die is van mij,’ zegt Jozef en loopt naar de kapstok in de hoek van het café. ‘Laros.’

Het is een kort gesprek.

‘Dat was Gerard Maas. Hij vroeg zich af of jij zo gek was geweest om meteen aan het werk te gaan.’

‘Wat heb je gezegd?’

‘Ik heb het niet ontkend.’

Ellen lacht.

‘Was hij bezorgd dat ik weer weg was?’

‘Nee, hij wil graag dat je zo naar het bureau komt. De vondst van de Ierse dagboeken heeft ergens binnen een Brits ministerie tot groot alarm geleid. Ze hebben meteen iemand naar Deventer gestuurd om de zaak te onderzoeken. Jouw aanwezigheid is daarbij onmisbaar.’

‘Prima, ik ben er klaar voor.’





72 Zaterdag 30 december 9.00 uur



Ook Gerard Maas omhelst Ellen als zij zijn kamer binnenstapt.

‘Je weet niet hoe blij ik ben je weer te zien,’ zegt hij. ‘Heb je al koffie gehad?’

‘We hebben ontbeten bij Averroës.’

‘Je voelt je toch niet verplicht om te werken?’

Ellen schudt haar hoofd.

‘Voor jullie was het spannender dan voor mij, denk ik. Ik ben wel bang geweest, maar niet voor die man. Zijn problemen waren veel groter dan die van mij. In alle eenzaamheid leefde hij constant in spanning of de mensen die hij ooit heeft verraden hem zouden vinden. Eind jaren tachtig heeft hij bij de IRA gezeten en is overgelopen naar het andere kamp.’

‘Dat heb ik ook begrepen. Om een uur of half tien verwacht ik hier één of andere pief van de Britse geheime dienst. Jorrit Groenvors heeft de vondst van de plakboeken gemeld bij de Britse ambassade. Alle alarmbellen gingen daar op rood. Wij mochten acuut niets meer doen en moesten wachten op de komst van een speciale afgezant uit Londen. Net werd ik gebeld door een assistente van onze Minister van Justitie. Zij wilde nog even benadrukken dat het van het grootste belang was dat wij de Brit maximaal ondersteunen.’

‘Klinkt erg gewichtig.’

‘Dat is het inderdaad. Ook daarom ben ik blij dat je hier bent. Maar je weet zeker dat je niet liever thuis was gebleven?’

‘Voor zover ik dat nu kan beoordelen is dat ook niet nodig. Ik zal mijn verblijf in die kelder niet snel vergeten, maar een echte nachtmerrie was het niet.’

‘Goed om dat te horen. Mag ik je nog iets vragen?’

Ellen kijkt de districtschef verbaasd aan.

‘Uiteraard.’

‘Ik snap eigenlijk niet hoe deze situatie is ontstaan. Hij had jou gebeld, begreep ik. Was het een bewuste valstrik? Had hij het speciaal op jou gemunt? Of wilde hij een gewoon iemand van de politie als gijzelaar?’

‘Daar heb ik ongeveer een etmaal over nagedacht. Ook over de vraag of ik onzorgvuldig was geweest natuurlijk.’

‘Dat is niet de achtergrond van mijn vraag,’ zegt Gerard Maas glimlachend.

‘Eerst zei John dat hij zich schuldig voelde en een verklaring wilde afleggen om te voorkomen dat een onschuldige gestraft zou worden. Maar dat had hij ook schriftelijk of telefonisch kunnen melden. Pas vlak voor zijn vertrek kwam de aap de uit mouw. Hij had mij de ochtend na de moord gezien bij de Bergkerk en was getroffen door de gelijkenis tussen mij en zijn ex-vriendin.’

‘Dat vind ik niet bijzonder overtuigend en bovendien klinkt het niet echt onschuldig. Stel dat hij zijn ex liever dood dan levend zag.’

Ellen schudt haar hoofd.

‘Daar was geen sprake van. Ik kon me wel voorstellen dat hij in een opwelling de telefoon had gepakt en mij had gebeld. Hij was bang, voelde zich schuldig en kon de eenzaamheid niet langer verdragen. Mijn grootste angst was dat hij mij in zijn paniek aan mijn lot over zou laten.’

‘In doodsnood kunnen mensen inderdaad rare dingen doen. Zullen we het hier even bij laten?’, vraagt Gerard.

‘Jozef vroeg zich eigenlijk af wat er verder met mijn gijzeling moet gebeuren. Jorrit Groenvors heeft zijn klus afgerond en iemand moet van mij een verklaring afnemen.’

‘Dat klopt. Alleen gaat het gesprek met de Brit voor alles. En Jorrit heeft vannacht nog snel een proces-verbaal getypt met Brooks’ verhaal dat hij Rob Meier uit noodweer heeft doodgeslagen. Dat is voorlopig voldoende. Na de jaarwisseling kunnen we dat eventueel aanvullen. Hopelijk wordt de man ergens aangehouden, dan kunnen we het hem zelf nog een keer vragen. Ik begreep van Jozef dat hij in de zaak Landgraaf nu twee concrete aanknopingspunten heeft.’

‘Jij hebt het ook al over de zaak Landgraaf. Vreemd eigenlijk. Marieke van Boxbergen is vermoord en waarschijnlijk heeft Guido Landgraaf er maar weinig mee te maken.’

‘Je hebt helemaal gelijk.’

‘Jozef is nu naar Geert Hadeking, de tuinman. En daarna gaat hij, of gaan wij naar Maarten Wolff, de man die het hotmailadres heeft aangemaakt.’

‘Mooi. Zal ik je roepen als de Brit er is?’

Ellen knikt en loopt door de lange gang naar haar kamer. Is het raar dat ze hier is?, vraagt ze zich af. Het lijkt wel of iedereen er van uitgaat dat ze iets heeft meegemaakt wat zo heftig was dat ze rust nodig heeft om te herstellen. Vooralsnog voelt ze niets dat daar op wijst. Als ze haar kamer binnenstapt denkt ze aan John Brooks. Waar zou hij zijn? Toen hij zei dat hij naar Azië zou vliegen geloofde ze hem niet. De manier waarop hij het zei klonk anders dan zijn levensverhaal. Waarom had ze zijn woorden toch zo stellig herhaald tegen Jorrit Groenvors? Waarom vindt ze het in haar hart helemaal niet zo erg als hij niet gepakt wordt? Noodweer of niet, hij heeft wel iemand vermoord. Ook heeft ze zijn echte naam Tom Nolan niet genoemd. Straks zal ze het hele verhaal vertellen.



Haar mijmeringen worden onderbroken door het gerinkel van haar telefoon.

‘Hij is er,’ zegt Gerard Maas.

‘Ik kom eraan.’

Midden in Gerards kamer staat een rijzige man met kort grijs haar. Hij kijkt Ellen recht in de ogen en haar eerste neiging is om haar blik af te wenden, iets waar ze vrijwel nooit last van heeft. De man doet een paar stappen naar voren en geeft Ellen een hand. Hij stelt zich voor als Guy Banton.

‘I heard what you’ve been through. That’s quite something.’

Weer iemand die zich zorgen maakt over haar geestelijk welzijn.

‘He didn’t hurt me,’ antwoordt ze.

De Brit richt zich tot Gerard Maas en stelt voor dat hij met Ellen naar de kelder loopt waar ze opgesloten heeft gezeten. Ondertussen kan Ellen vertellen wat ze heeft gezien en gehoord.

‘Mee eens?’, vraagt Gerard Maas aan Ellen. Ze knikt.

‘Is de deur inmiddels open?’, vraagt ze.

‘Ja, Piet is er. Ze hebben de deur open gekregen met een code die ze in een keukenla hebben gevonden.’

‘Let’s go,’ zegt Ellen.



Ellen kiest voor de route door de Noordenbergstraat. Ze vindt het ook wel leuk om de Engelsman iets van Deventer te laten zien.

‘Nice town,’ zegt hij als ze over het Grote Kerkhof lopen. Ondertussen vertelt Ellen in chronologische volgorde wat er is gebeurd. Dat John Brooks eigenlijk Tom Nolan heet is voor Guy Banton geen nieuws. En dat geldt eigenlijk voor het meeste wat Ellen vertelt over de aanslagen in Noord-Ierland en Duitsland. Hij is duidelijk het meest geïnteresseerd in de angst van John Brooks. Waar was hij bang voor? Hoe wist hij dat ze hem hadden ontmaskerd? Heeft hij namen genoemd? Hoe zijn ze hem op het spoor gekomen? Ellen herhaalt zijn vermoeden dat het fout is gegaan in Amsterdam toen hij de verleiding om op te treden met een folkband niet kon weerstaan.

‘Fucking whistle player,’ vloekt Guy Banton. ‘We hadden hem nog zo gewaarschuwd. Gooi die fluiten weg. Raak ze nooit meer aan. Jouw spel is herkenbaarder dan een vingerafdruk.’

‘Hij kon niet zonder. Het was zijn enige manier om de demonen te verjagen. Daarom heeft hij een geluiddichte kelder gebouwd.’

Guy Banton blijft vragen naar de mensen waar hij bang voor was. Sinds wanneer was hij bang? Hoe had hij ontdekt dat ze hem op het spoor waren? Ellen weet dat hij computerdeskundige was en dat hij computers van oude bekenden heeft gehackt. Maar geen namen? Niet dat Ellen weet.

Ze lopen door de Roggestraat en komen uit bij het huis dat nog steeds is afgezet met lint. Piet van Gestel staat klaar en gaat hen voor naar de kelder. Guy Banton neemt alles zwijgend in zich op.

‘In de bovenste la zaten de fluiten,’ zegt Ellen. ‘Die heeft hij meegenomen. Daaronder lagen de plakboeken, die heb je gezien.’

Guy Banton knikt.

‘And the computer?’, vraagt hij aan Piet van Gestel. ‘Did you touch it?’

Piet van Gestel schudt zijn hoofd. Guy Banton vraagt hem om de computer en alles wat mogelijk te maken heeft met de computer naar het bureau te brengen. Zelf zal hij een koerier regelen om de computer naar Londen te transporteren.

‘I want every square inch of this house examined. Any name, address, photograph, I want it all.’

Als Guy Banton zich omdraait kijkt Piet van Gestel vragend naar Ellen. Ze haalt haar schouders op.

‘I have seen enough. Your men are working well. Let’s find a place to have a coffee. Maybe you can show me some more of Deventer. I am beginning to like it.’

Via de Menstraat loopt Ellen terug naar de Brink. Hier en daar vertelt ze wat over de stad. Jozef had veel meer historische informatie geweten. De gestrande heks tegen de muur van het café de Heksenketel vindt Guy Banton erg grappig. Ze lopen langs de IJssel naar de Dikke van Dale, waarvan Ellen zeker weet dat hij open is.

‘Jullie zijn verbazingwekkend coöperatief zonder nieuwsgierige vragen te stellen. Dat ben ik niet gewend van Hollanders,’ opent Guy Banton het gesprek als ze een tafeltje bij het raam hebben bemachtigd.

‘Zo vaak komt het niet voor dat we bezoek krijgen van James Bond,’ antwoordt Ellen.

Guy Banton schiet in de lach.

‘Ik heb zeker geen license to kill. Als je belooft dat je dit verhaal niet meteen aan de grote klok hangt, wil ik je wel wat meer vertellen over de reden van mijn aanwezigheid.’

‘My lips are sealed,’ antwoordt Ellen.

Guy Banton drinkt zijn koffie in één teug op en zakt een beetje onderuit op de met rood leer beklede stoel.

‘De aanslagen op het Europese vasteland vormden een laatste stuiptrekking van de IRA. In Noord-Ierland hadden wij het pleit beslecht en alle kopstukken waren gevangen, doodgeschoten of gevlucht. Wij waren daarom onaangenaam verrast toen de eerste bom in Duitsland afging. De keus van Tom Nolan, of John Brooks, om onze zijde te kiezen was een geschenk uit de hemel. Hij kende iedereen en dankzij hem hebben we de schade relatief beperkt kunnen houden.’

‘Daar zullen de partners van de twee doodgeschoten Australische toeristen in Roermond anders over denken.’

‘Iedere dode is er één te veel natuurlijk. Toen Tom Nolan aangaf dat hij vermoedde dat ze zijn dubbelspel door hadden, hebben we hem meteen teruggehaald. Drie weken later woonde hij als John Brooks in Amsterdam. Het feit dat hij nog leeft bewijst dat we het goed hebben gedaan. Vrij snel daarna was het ook gedaan met de IRA. Types als Donna Maguire zaten vast en er was geen nieuwe aanwas. Wat ook niet zo vreemd was, omdat Ierland economisch in de lift zat. Het was niet langer het lelijke eendje onder de vleugels van Engeland. Daarmee verdween ook de wil om te vechten voor een verenigde Ierse republiek. Ook onze afdeling in Londen werd elk jaar kleiner. Ik ben één van de weinige overgeblevenen. Ik zou bijna in slaap zijn gesukkeld als ons vorig jaar niet het bericht had bereikt dat er in Armagh een nieuwe groep was opgestaan. De leiding werd gevormd door een aantal oude bekenden die jaren in de gevangenis hadden gezeten. Daarnaast waren het nieuwe mensen, niet ouder dan een jaar of twintig.’

‘Suggereer je dat dat te maken heeft met de economische crisis?’

‘Jij zegt wat niemand in Londen hardop durft te zeggen. Geen land is het afgelopen jaar harder getroffen door de kredietcrisis dan Ierland.’

‘Behalve IJsland natuurlijk.’

‘Die redden zich wel. De Ierse problemen zijn veel groter. In een stad als Limerick is meer dan de helft van de beroepsbevolking afhankelijk van de computerproducent Dell. Om de crisis het hoofd te bieden heeft Dell besloten om de productie van Limerick naar Polen te verplaatsen. Een ramp voor het stadje. Zo zijn er meer voorbeelden. Wat moeten al die mensen gaan doen? Ierland heeft van zichzelf niets. Er dreigt een rampenscenario dat vergelijkbaar is met de emigraties tijdens de Great Famine tussen 1845 en 1850. Meer dan een miljoen mensen stierven er van de honger vanwege mislukte aardappeloogsten. Nog veel meer mensen zijn toen geëmigreerd.’

‘Dat klinkt inderdaad als een voedingsbodem voor onvrede en dus ook voor organisaties als de IRA.’

‘Jij snapt het. Daarom is het voor ons van groot belang dat we Tom Nolan vinden. Niet alleen om hem voor de tweede keer te beschermen, maar ook omdat hij ons kan helpen ontkiemende groeperingen te vinden en onschadelijk te maken.’

Guy Banton zwijgt op een manier die aangeeft dat hij alles heeft gezegd wat hij kwijt wilde. Ellen heeft niet de energie om desondanks door te vragen. Voor zover dat mogelijk is, begrijpt ze de situatie en de reden van Guy Bantons aanwezigheid. Ze loopt naar de bar en betaalt de rekening.

Zwijgend lopen ze terug naar het politiebureau. Ze brengt Guy Banton naar de kamer van Gerard Maas. Hij bedankt haar en prijst haar moed en heldere verstand. Hij spreekt de hoop uit dat het Deventer politiekorps nog lang van haar diensten gebruik kan maken.





73 Zaterdag 30 december 9.30 uur



Jozef stuurt zijn oude Peugeot 404 voorzichtig om de diepe gaten in de zandweg die naar het huis van Geert Hadeking leidt.

‘Wonen in het bos klinkt romantisch,’ zegt Jozef, ‘maar al die sparren vind ik vooral deprimerend.’

‘Dit is nog steeds een productiebos van het landgoed,’ zegt Brian.

‘Is dat niets voor jou, een huisje in het bos. Voor een lezer als jij moet zoveel rust toch een paradijs zijn?’

Brian schudt zijn hoofd.

‘Ik mag graag alleen zijn, maar dit zou niet goed voor mij zijn. De stad, het werk, de geluiden van de buren zijn mijn brug naar de wereld. Op een plek als hier is het risico te groot dat ik een kluizenaar word.’

‘Dat zou jammer zijn. Kijk, daar is het huis van de tuinman.’

Het is een verwaarloosd huisje. Het dak is bedekt met dikke lagen mos en de muren die ooit wit waren zijn groen uitgeslagen. De kapschuur naast het huis lijkt elk moment te kunnen instorten. In de schuur staat een rode Renault 4 met overal grote roestplekken. Aan de andere kant van het huisje liggen lange rijen gestapeld brandhout.

‘Hier kan de man tot zijn dood mee vooruit,’ zegt Jozef. Tegelijkertijd ziet hij dat er uit de schoorsteen geen rook komt. Er is überhaupt geen teken van leven. Zwijgend staan Jozef en Brian voor het huis. Het is helemaal stil. Zelfs de vogels laten zich niet horen. Het roept bij Jozef een ongemakkelijk gevoel op. Hij zoekt naar een bel, maar die ontbreekt. Hij klopt op de deur. Omdat er geen reactie komt, klopt hij een paar keer op het raam. Weer geen reactie.

Hij grijpt de klink van de voordeur en probeert de deur te openen. Die zit op slot. Ze lopen om het huis heen. Alle gordijnen zitten dicht. Jozef probeert of de achterdeur wel open is. Tot zijn verrassing geeft de klink mee.

‘Hallo, is daar iemand?’, roept hij. Het blijft stil. Jozef gaat naar binnen en stoot met zijn voet tegen een lege colafles die met veel lawaai over de tegels rolt. Ook dat leidt niet tot een reactie. In het huis is het ijskoud. Hij gaat door de linkerdeur en komt uit in een ruimte die vol staat met rotzooi. Dit moet ooit een keuken zijn geweest. Tussen de dozen loopt een gangetje naar een smerig gasfornuis waar een grote pan op staat. Jozef loopt er naar toe en tilt de deksel op. Het is hutspot waarin zich op een aantal plekken een laagje vocht heeft gevormd. Jozef begint te vermoeden dat er iets niet in de haak is.

‘Volgens mij is onze man gevlogen,’ zegt Jozef. Brian opent de deur aan de andere kant van de keuken.

‘Ik denk van niet,’ zegt hij en deinst achteruit. Jozef wringt zich langs Brian en stapt de woonkamer binnen. Midden in de kamer hangt een oude grijze man aan een dik touw dat bevestigd is aan een balk in het plafond. Onder het lichaam ligt een omgevallen stoel. Jozef vloekt in zichzelf en loopt door de keuken terug naar buiten. Hij pakt zijn telefoon tevoorschijn en belt Piet van Gestel.

‘We hebben nog een dode. Geert Hadeking, de tuinman van Guido Landgraaf, hangt aan een touw in zijn eigen huis. Het lijkt op zelfmoord,’ zegt hij, waarop Piet van Gestel een luide zucht laat horen.

‘Dat kan er nog wel bij. Ik ben nu in het huis waar Ellen is vastgehouden. Eén of andere Engelsman heeft opdracht gegeven om elke vierkante centimeter van het huis te onderzoeken.’

‘Lukt het je om iets te regelen? Of moet ik Gerard Maas bellen?’

‘Ik kom zelf en neem iemand mee. Dan kan alles hier ook doorgaan. Ik zorg ook voor de rest.’

‘Dank je, Piet,’ zegt Jozef uit de grond van zijn hart.



‘Laten wij onze ogen ondertussen maar een beetje de kost geven,’ zegt Jozef en loopt de woonkamer weer in. ‘Kijken of de tuinman nog een boodschap achter heeft gelaten.’

De woonkamer staat vol met allerhande elektrische apparaten. Oude platenspelers, radio’s, broodroosters, een tostiapparaat, een oventje, twee grasmaaimachines en een stapel kettingzagen. Jozef vraagt zich af of hier ooit iemand op bezoek kwam. Guido Landgraaf zal er nog nooit geweest zijn. Had Geert Hadeking familie? De afgelopen dagen heeft niemand hem in ieder geval gemist. Op het eerste gezicht ziet hij geen dingen liggen die mogelijk van betekenis kunnen zijn. Hij loopt daarom naar boven, waar Brian rondscharrelt.

‘Hier iets?’

‘Nee, zijn slaapkamer ziet er redelijk opgeruimd uit. De twee andere kamertjes staan vol met dozen.’

‘Geen aantekenboekje of losse notitie naast zijn bed?’

Brian schudt zijn hoofd.



‘Zullen we even in de auto gaan zitten? Ik heb het koud en wil even op mijn gemak nadenken.’

Gedwee loopt Brian achter Jozef aan.

‘Waarom pleegt iemand zelfmoord?’, vraagt Jozef.

‘Omdat iemand depressief is. Dat is volgens mij de belangrijkste oorzaak.’

‘Zou Hadeking depressief zijn geweest? Ik denk van niet. Volgens Guido Landgraaf deed Hadeking zijn werk op het landgoed zeer toegewijd en moest hij hem bijna verplichten om zo nu en dan vrij te nemen. Ook zijn huis maakt niet die indruk, al is het een grote bende.’

‘Hoe oud was hij? Landgraaf heeft het gezegd.’

‘Zestig.’

‘Mensen plegen ook zelfmoord als de rest van het leven geen zin meer heeft. Hadeking heeft geen partner of kinderen. Wat is zijn perspectief als hij met pensioen gaat?’

‘Misschien heeft Landgraaf hem ontslagen en hem gesommeerd een andere woning te zoeken.’

‘Landgraaf gaf zelf aan dat hij Hadeking zeer waardeerde en hem een forse loonsverhoging had gegeven om hem de komende jaren aan zich te binden.’

‘Waarom zou hij daarover liegen?’

Jozef schrikt van het scenario dat hem door het hoofd schiet. Stel dat Guido Landgraaf toch van zijn vrouw afwilde, is dan denkbaar dat hij Geert Hadeking zover heeft weten te krijgen dat hij zijn vrouw heeft vermoord.

‘Misschien heeft Hadeking Marieke van Boxbergen vermoord in opdracht van Landgraaf en heeft hij later spijt gekregen,’ verwoordt Brian de gedachte van Jozef.

‘Dat dacht ik ook. Is dat mogelijk? Past de gang van zaken in die hypothese? Waarom wijzen alle sporen dan naar Guido Landgraaf? Dat is de cruciale vraag.’

‘Heeft Geert Hadeking het op eigen initiatief gedaan en heeft hij geprobeerd om de schuld in de schoenen van Landgraaf te schuiven?’

‘Maar waarom? Wat voor reden kan Hadeking daarvoor hebben gehad?’

‘Wie weet. Stel dat het zo is. Dan is de zaak nu opgelost.’

‘Behalve dan de andere gebeurtenissen op het landgoed. We hebben nog steeds Maarten Wolff, die het hotmailadres van Guido Landgraaf heeft aangemaakt.’

‘Dat is zo. Maar misschien staat het los van de moord op Marieke van Boxbergen. Misschien heeft Geert Hadeking gebruik gemaakt van de omstandigheden om zijn slag te slaan. Hadeking en Van Boxbergen zijn namen die een geschiedenis in dit gebied hebben.’

‘Nee toch, niet weer een oude familievete [3] ?’

‘Zou toch kunnen?’

Er verschijnen diepe rimpels in het voorhoofd van Jozef.

‘Ik brand door. Te veel samenhang, te veel hypothesen.’

Jozef slaat met zijn hand op het autostuur.

‘Volgens mij kunnen we nu maar één ding doen. Maarten Wolff opzoeken. Dieper nadenken over Geert Hadeking heeft geen zin. Mee eens?’

Brian knikt.

‘Verder onderzoek naar Geert Hadeking kan altijd nog.’

Op dat moment komen er twee politiewagens aanrijden.

‘Is het verstandig om de dood van Geert Hadeking nog even niet openbaar te maken? Mits er geen directe familie is natuurlijk die we moeten inlichten,’ zegt Brian.

Jozef kijkt Brian verbaasd aan en knikt dan.

‘Je doelt op ons bezoek aan Maarten Wolff?’

‘Stel dat hij er iets mee te maken heeft. Dan kan ik me voorstellen dat de wetenschap dat Geert Hadeking dood is, van invloed is op zijn houding. Voor een verdachte is het altijd handig om te weten dat een andere verdachte niets meer kan zeggen.’

Jozef knikt goedkeurend en stapt uit om Piet van Gestel op te vangen. Terwijl hij met hem meeloopt naar het huis van de tuinman legt hij uit dat hij nog geen publiciteit wil. Dus nog geen gesprekken met omwonenden. Daar kan Piet van Gestel zich in vinden.

‘Wij gaan nu meteen naar Maarten Wolff. Laten we hopen dat hij thuis is.’



‘Moeten we niet eerst Ellen ophalen? Of in ieder geval bellen dat we zonder haar gaan?’, vraagt Brian als ze van de zandweg de verharde weg opdraaien.

‘Alweer goed. We moeten toch eerst naar het bureau omdat ik even met Gerard wil overleggen of we niet beter meteen een arrestatieteam mee kunnen nemen.’

‘Dat lijkt mij te verdedigen.’

‘Bel jij Ellen even? Dan kan ze zich klaarmaken.’

Brian toetst het nummer van Ellen in.

‘Hallo Ellen, met Brian. Wij komen nu naar het bureau en gaan daarna naar Maarten Wolff. Wil je mee?’

‘Natuurlijk. Ik ben net klaar met mijn Engelsman. Er heeft overigens iemand voor jou gebeld, een zekere Anton Termunten.’

‘Dat is de collega uit Groningen.’

‘Hij had nog wat interessante informatie die niet in het dossier zit. Ik kreeg de indruk dat hij het je met spoed wilde vertellen.’

‘Heb je zijn nummer?’

‘Yep!’, zegt Brian en toetst het nummer in. ‘Hallo met Brian Jansen, u had gebeld.’

‘Ja, ik vertelde het verhaal van Landgraaf vanochtend bij de koffie aan mijn collega’s. Je begrijpt dat iedereen het machtig interessant vond.’

‘Anton, wacht even,’ zegt Brian. ‘Mijn baas zit naast me, dan zet ik de telefoon op de luidspreker.’



‘Oké. Alle collega’s kennen natuurlijk Sint Martinus en weten van de vijftig miljoen van Landgraaf. Toen ik klaar was met mijn verhaal zei een collega iets dat ik niet wist. Hij dacht dat de zaak Gerben Wolff bijna nog een keer was heropend.’

‘Nog een keer?’

‘Ja, hij wist het niet meer precies, maar dacht een paar jaar later.’

‘Maar die collega was daar zelf dus niet bij betrokken geweest?’

‘Nee, hij meende zich te herinneren dat iemand zich op het bureau had gemeld die nieuwe informatie had. Hij wist nog wel dat het op het bordje van Jan de Roos kwam. Die kan er vast meer over vertellen.’

‘Weet je ook waar ik Jan de Roos kan vinden?’

‘Hij is drie jaar geleden met pensioen gegaan. Iemand heeft hem vorige week nog gesproken en hij verkeert in blakende gezondheid. Ik heb zijn telefoonnummer voor je.’

Brian noteert het 050-nummer.



‘Bel maar meteen,’ beantwoordt Jozef Brians vragende blik.

Brian toetst de nummers in. Er neemt niemand op.

‘Ik probeer het straks nog een keer.’

Zwijgend rijden ze naar het bureau. Daar wacht Ellen hen op en ze zegt dat ze meteen bij Gerard Maas moeten komen.

‘Dit is een rampzalige zaak,’ verzucht de districtschef. ‘Was het zelfmoord?’

Jozef knikt.

‘Ik heb geen enkele aanwijzing dat er iemand anders bij betrokken is geweest. Maar ik heb me in deze zaak al vaker verkeken.’

‘Jullie waren net weg toen Guido Landgraaf vroeg om een onderhoud met mij.’

Jozef doet geen moeite zijn verbazing te verbergen.

‘De naam Gerben Wolff had bij hem een lichtje doen branden, vertelde hij mij.’

‘Ik ben benieuwd,’ zegt Jozef.

‘Hij herinnerde zich dat Gerben Wolff een tweelingbroer had.’

‘En die heette Maarten.’

‘Je begrijpt dat ik van mijn stoel viel.’

‘Wraak voor de dood van zijn broer?’

‘Daar liet Landgraaf zich niet over uit. Maar die gedachte raakte ik natuurlijk niet meer kwijt.’

‘Wat vertelde hij nog meer over Maarten Wolff?’

‘In Landgraafs herinnering was er met die Maarten geen land te bezeilen tijdens de introductieweek.’

‘Beide broers wilden dus lid worden van Sint Martinus?’

‘Ja, Landgraaf meende zich te herinneren dat beide jongens van het platteland kwamen en weinig vrijheid gewend waren. De studentenwereld had op de twee jongens een verschillende uitwerking. Gerben reageerde schuchter en angstig, Maarten ging helemaal los. Gerben was al snel het mikpunt van pesterijen en plaagstoten en Maarten was degene die ze uitdeelde. Het leek alsof een broederstrijd jarenlang was onderdrukt en in deze week tot uitbarsting kwam. Een dag voor het einde van de introductieweek zag Landgraaf zich als praeses genoodzaakt om in te grijpen en Maarten naar huis te sturen. Maarten had zichzelf niet meer in de hand en ging ondanks een aantal waarschuwingen voortdurend over de schreef. Volgens Landgraaf heeft Maarten hem nooit vergeven dat hij toen naar huis moest en in feite al werd geroyeerd van de vereniging voordat hij lid was geworden.’

‘Dus Landgraaf legt de schuld voor de dood van Gerben Wolff in feite neer bij zijn broer?’

‘Zo zou ik het niet meteen willen zien,’ zegt Gerard. ‘Voor het eerst noemt Landgraaf een naam van een persoon waarmee hij een ernstig persoonlijk conflict heeft gehad. En laat dat nu precies de naam zijn van de man die het hotmailadres van Guido Landgraaf heeft aangemaakt.’

‘Let wel, in 1998.’

‘Er vormt zich een heel raar beeld in mijn hoofd,’ zegt Ellen.

‘Ja,’ zegt Jozef. ‘Van iemand die zijn hele leven bezig is een vreselijke wraak op de oud-praeses van Sint Martinus voor te bereiden.’

‘Omdat Landgraaf hem geroyeerd heeft?’

‘Of om zijn broer te wreken.’

‘Afgaande op het verhaal van Landgraaf, gaf Maarten niet veel om zijn broer Gerben.’

‘Vergeef me mijn achterdocht, maar ik betwijfel of de versie van Landgraaf geheel waarheidsgetrouw is,’ zegt Jozef.

‘Hoe dan ook,’ zegt Gerard Maas. ‘Voor mij is er meer dan voldoende aanleiding om Maarten Wolff te arresteren. Het team staat klaar.’

‘Fantastisch,’ zegt Jozef.





74 Zaterdag 30 december 12.00 uur



M. Wolff financieel advies en interimmanagement . De grote groene letters op een bord voor de vrijstaande woning aan een rustige straat aan de rand van Olst laten er geen misverstand over bestaan dat hier een zelfstandig adviseur woont. Op de oprit staat een BMW M1 en uit de schoorsteen op het dak komt rook. De mannen van het arrestatieteam hebben zich verspreid rondom het huis.

Jozef zet zijn Peugeot achter de BMW en loopt naar de voordeur. Hij heeft Ellen en Brian gevraagd in de auto te blijven zitten. Er wordt meteen gereageerd op het geluid van de deurbel. Jozef hoort een dichtslaande deur en voetstappen. De man die de deur open doet is netjes gekleed en ziet er vriendelijk uit. Hij kijkt Jozef verbaasd aan.

‘Ik verwachtte iemand anders, een klant,’ zegt hij.

‘Ik ben geen klant. Mijn naam is Jozef Laros en ik ben van de politie in Deventer. Ik wil u verzoeken om mee te komen naar het politiebureau om een aantal vragen te beantwoorden.’

Het gezicht van de man verstart.

‘Po, po, politie?’, stamelt hij. In paniek probeert hij de deur dicht te slaan, maar Jozef is hem net voor met zijn voet. De man draait zich om en rent naar de andere kant van het huis. Jozef loopt achter hem aan, met in zijn kielzog een agent van het arrestatieteam. De man verlaat het huis via de achterdeur, maar wordt daar opgevangen door twee andere agenten. Geboeid wordt hij in de arrestatiewagen gezet.

‘Neem maar mee naar het bureau,’ zegt Jozef. ‘Ik kom zo.’

‘Ellen en Brian, willen jullie hier blijven tot er versterking komt? Ook dit huis moet worden afgezet en onderzocht. Ik stuur wel iemand mee die jullie terugbrengt naar Deventer.’



Als iedereen weg is kijken Ellen en Brian elkaar aan. Ellen begint te lachen.

‘Zo zit je opgesloten in een kelder en zo sta je op wacht in het huis van een moordverdachte. Het recherchevak is dynamisch, ik kan het iedereen aanraden.’

Brian lacht ook.

‘Je doet er nogal luchtig over.’

‘Ik moet wel. Anders ga ik zelf nog geloven dat ik een trauma heb. Wat kunnen we hier nog voor nuttigs doen?’

Brian trekt zijn schouders op.

‘Zullen we maar gewoon een beetje rondsnuffelen? Dat kan geen kwaad.’

Op dat moment wordt er aangebeld. Ellen doet de deur open. Het is een man in pak.

‘Ik kom voor Maarten, hij verwacht me,’ zegt de man en maakt aanstalten om naar binnen te stappen.

‘Ik ben bang dat uw afspraak vandaag niet door gaat. De heer Wolff is meegenomen naar het politiebureau voor een ondervraging.’

Er verschijnt een bezorgde blik in de ogen van de man in pak.

‘Waar, eh, waarvoor?’

‘Dat kunnen wij nu niet zeggen.’

‘Dus, eh, u weet ook niet wanneer hij weer terug is?’

‘Nee, daar kunnen wij tot onze spijt niets over zeggen.’

‘Dan ga ik maar.’



Ellen en Brian spoeden zich naar boven. De werkkamer van Maarten Wolff beslaat meer dan de helft van de zolder. In het midden van de kamer prijkt een groot bureau en aan weerszijden staan hoge kasten, gevuld met ordners.

‘Eerst Jan de Roos nog een keer bellen,’ zegt Brian en neemt plaats aan het bureau van Maarten Wolff.

‘Goedemiddag, u spreekt met Brian Jansen, rechercheur te Deventer. Ik heb uw naam gekregen van uw oud-collega Anton Termunten.’

Brian zet het toestel op de luidspreker zodat Ellen mee kan luisteren.

‘Hij heeft mij het verhaal verteld,’ zegt de man met een zwaar Gronings accent.

‘U weet dus waarvoor ik bel?’

‘Over Guido Landgraaf toch?’

‘Om precies te zijn over de zaak Gerben Wolff, de student die in 1968 is overleden, mogelijk als gevolg van mishandeling tijdens de ontgroeningweek van Sint Martinus, waarvan Landgraaf toen de praeses was. Van uw collega Termunten heb ik gehoord dat die zaak twee keer is onderzocht. Eerst na aangifte door zijn ouders en toen nog een keer naar aanleiding van een anonieme brief. Beide onderzoeken hebben niet geleid tot strafvervolging.’

‘Klopt precies. Er waren een paar vage aanwijzingen dat Landgraaf wel degelijk buiten zijn boekje was gegaan. Maar dat hoorde er nu eenmaal bij, was de algemene mening. Bovendien wilde de hoofdcommissaris zijn handen er niet aan branden. En dat was de derde keer niet anders.’

‘Precies, en daar was u bij betrokken, begreep ik.’

‘Inderdaad. Een paar jaar later meldde zich op het bureau een man die zijn eerdere verklaring wilde herroepen. Hij was gestopt met zijn studie en ook geen lid meer van Sint Martinus. Hoewel ik zulke spijtoptanten altijd wantrouw, heb ik hem toch uitgenodigd zijn verhaal te doen. Mijn interesse was wel gewekt. De man bevestigde de inhoud van de anonieme brief. Hij achtte de toenmalige praeses, Guido Landgraaf, schuldig aan mishandeling met de dood tot gevolg. Ik antwoordde daarop dat de kans klein was dat de zaak op grond van zijn verhaal heropend zou worden. Toen kwam hij met nog iets anders. Hij zei dat Gerben Wolff een tweelingbroer had, Maarten.’

Brian kijkt Ellen aan.

‘Die broer was ook mee op het introductiekamp, maar was één dag voor het einde naar huis gegaan. Hij werd ook geen lid van de vereniging en stond daarom ook niet op de lijst die we van Sint Martinus hadden gekregen. De man vertelde echter dat Maarten degene was geweest die zijn broer het hardst had aangepakt. Dat had hij niet uit vrije wil gedaan, maar omdat Guido Landgraaf hem dat opdroeg.’

‘Dus Maarten Wolff mishandelde zijn broer Gerben in opdracht van Guido Landgraaf?’

‘Dat was wat die man mij vertelde.’

‘Maar waarom heeft niemand dat verteld tijdens die verhoren?’

‘Dat was het bizarre van het verhaal. De man zei dat Guido Landgraaf alle leden had gevraagd om de naam Maarten Wolff niet te noemen. Niet om zichzelf vrij te pleiten, maar uit mededogen voor de ouders van de overleden Gerben. Hij bleef erbij dat de dood van Gerben Wolff een ongelukkige samenloop van omstandigheden was, maar hij realiseerde zich dat er andere lezingen denkbaar waren. Met het oog daarop wilde hij het de ouders van Gerben Wolff niet aandoen dat ze zouden kunnen horen dat hun ene zoon medeverantwoordelijk was voor de dood van hun andere zoon. Uit piëteit met de ouders van Gerben en Maarten Wolff riep hij de leden dus op terughoudend te zijn met informatie, zeker wat betreft de betrokkenheid van Maarten.’

‘En die Maarten dan? Waarom heeft die zich later niet gemeld?’

‘Dat snap ik wel. Hij had zich zelf ook schuldig gemaakt aan mishandeling van zijn broer. Wat zou er gebeuren als de zaak boven tafel zou komen?’

‘Landgraaf zou hem aanwijzen als schuldige en zijn eigen rol bagatelliseren,’ antwoordt Brian.

‘Precies. Ik vermoed daarom ook dat Maarten Wolff de schrijver van de anonieme brief was.’

‘Dat klinkt ook logisch. U weet niet hoezeer u ons helpt met deze informatie.’

Brian ziet Ellen vanuit zijn ooghoek hard ja knikken.

‘Ik ben blij dat ik een bijdrage kan leveren aan jullie zoektocht en ben benieuwd naar de afloop.’

‘Als we klaar zijn, zal ik u bellen om verslag te doen?’

‘Dat zou ik zeer op prijs stellen,’ besluit Jan de Roos.

Met een zucht valt Brian achterover in de luxe bureaustoel van Maarten Wolff.

‘Had Jozef toch gelijk,’ zegt Ellen. ‘De kern van de feiten komt overeen met het verhaal van Landgraaf, maar de toedracht geheel niet. Ik ben geneigd de laatste versie te geloven.’

‘Om eerlijk te zijn krijg ik er kippenvel van,’ zegt Brian.

Er trekt een rilling over Ellens rug.

‘Ik probeer me voor te stellen wat dat voor Maarten Wolff betekende,’ zegt ze. ‘Hij verliest zijn broer, wordt gebrandmerkt als enige schuldige en heeft geen enkele mogelijkheid om zich te verdedigen. Dat is onmenselijk.’

‘Het is moord van de geest,’ zegt Brian, duidelijk aangeslagen.



‘Hallo, is daar iemand?!’, klinkt het van beneden. Het is Piet van Gestel.

‘Jij hier?’, vraagt Ellen. ‘Ik dacht dat jij bij het huis van Geert Hadeking was.’

‘En ik dacht dat jij thuis zou zitten. Vier man zijn bezig om het huis van Hadeking uit te mesten. Daar hoef ik niet per se bij te zijn.’

‘En ik hoef niet per se thuis te zitten. Ik heb genoeg uit kunnen rusten in die kelder.’

Piet van Gestel slaat Ellen op de schouder.

‘Mijn idee,’ zegt hij lachend. Eindelijk iemand die niet bezorgd is, denkt Ellen.

‘Is hier nog iets te beleven?’

‘We hebben Maarten Wolff opgepakt. Hij heeft Marieke van Boxbergen omgebracht, dat kan niet missen.’

Brian vat kort samen wat ze net hebben gehoord van Jan de Roos uit Groningen.

‘Kortom, nu wachten we eigenlijk tot we worden opgehaald.

‘Zullen we de tijd die we hier toch moeten doorbrengen nuttig besteden?’, vraagt Piet en trekt de laden van het bureau van Maarten Wollf open.

Ellen staat lachend op, loopt naar de kast met ordners en trekt ze er één voor één uit. Ondertussen belt Brian met Jozef om ook de laatste informatie door te geven. Even later staan ze alle drie te bladeren in mappen, kasboeken en stapels losse papieren.

‘Bingo!’ zegt Ellen na een kwartier en legt de map die ze in haar hand heeft op het bureau.

‘Kijk, Vereveningsrekening staat erop,’ zegt ze en toont de zijkant aan Brian en Piet.

Ze slaat de map open op de eerste bladzijde. In een plastic mapje zit een artikel uit een tijdschrift. ‘Ik ben met open armen ontvangen en ga met applaus weg’ , luidt de kop. De map bevat allemaal artikelen, krantenberichten, afdrukken van internetpagina’s. Allemaal over Guido Landgraaf.





75 Zaterdag 30 december 16.00 uur



Verhit lopen Ellen, Brian en Jozef naar de kamer van Gerard Maas. Drie uur lang hebben ze Maarten Wolff verhoord. Jozef continu, en Ellen en Brian om de beurt.

‘Hij heeft bekend,’ zegt Jozef als ze de kamer van de districtschef betreden.

‘De moord op Marieke van Boxbergen?’

‘De rest ook. Hij was de opdrachtgever van Harry Beerenkamp.’

‘Was het inderdaad een wraakactie voor zijn overleden tweelingbroer?’

Jozef knikt.

‘Ga zitten. Zal ik koffie halen?’, vraagt Gerard.

Alle drie schudden ze hun hoofd.

‘Het is een tragische figuur,’ begint Jozef zijn verslag. ‘Voor mijn gevoel dringt nu pas langzaam tot hem door wat hij heeft gedaan.’

‘Hij had toch wel in de gaten dat hij een moord heeft gepleegd?’

‘Zelfs daar twijfelde hij een paar keer aan. Een psycholoog kan het vast beter duiden dan ik, maar ik kreeg de indruk dat hij een deel van zijn leven en zijn hoofd had vrijgemaakt voor maar één doel: wraak op Guido Landgraaf. En dat deel stond geheel los van de rest van zijn leven, waarin hij een normale en tamelijk succesvolle carrière heeft opgebouwd.’

‘Een schizofreen?’

‘Een deskundige zal er ongetwijfeld het goede stempel op kunnen zetten. Voor ons zijn alleen de gepleegde feiten van belang. En daar zijn geen twijfels meer over. Hij heeft een volledige bekentenis afgelegd.’

‘Heeft hij ook verteld wat er precies is gebeurd tijdens die ontgroening van Sint Martinus?’

‘In feite hetzelfde verhaal als we van de Groningse rechercheur hebben gehoord. Maarten en Gerben Wolff kwamen als enigszins naïeve jongens van het platteland naar Groningen en waren beiden overweldigd door de sfeer bij Sint Martinus. Ze reageerden er echter verschillend op. Maarten overschreeuwde zichzelf en wilde voor niemand onderdoen. Gerben wist zich geen houding te geven en werd door zijn timide houding al snel het mikpunt voor grappen. Onder druk van de groep deed Maarten daar ook aan mee.’

‘Welke rol speelde Landgraaf daarin?’

‘Op een gegeven moment kreeg hij in de gaten dat de ene broer de andere broer het leven zuur maakte. Hij riep Maarten bij zich en gaf hem de opdracht om Gerben elk uur van de nacht wakker te maken en hem vijf minuten buiten te laten staan.’

‘En dat deed Maarten?’

‘Ja, omdat Landgraaf dreigde dat hij anders geen lid mocht worden. Bovendien had hij verwacht dat het een eenmalige test was. Het tegenovergestelde bleek. Landgraaf eiste steeds meer. Hij dwong Maarten het eten van Gerben op te eten, zodat hij na elke maaltijd buikpijn had en Gerben honger. Na drie dagen was het genoeg. Hij stapte op Landgraaf af en verzocht hem te stoppen met het kleineren en mishandelen van Gerben. Landgraaf lachte hem in zijn gezicht uit. Het lidmaatschap van Sint Martinus was geen verplichting. Als het hem niet beviel was hij vrij om naar huis te gaan. Maarten vertrok meteen.’

‘Uit eigen wil dus. Hij werd niet, zoals Landgraaf suggereerde, geroyeerd.’

‘Nee, van die club wilde hij geen lid worden.’

‘Maar hij liet zijn broer wel achter,’ concludeert Gerard Maas.

‘Maarten wist zich niet meer te herinneren of hij zijn broer nog heeft gesproken voordat hij wegging. Hij was vooral kwaad. Kwaad op Sint Martinus, kwaad op Landgraaf en kwaad op zichzelf. Hij was er in ieder geval niet bij op de ochtend dat Gerben de fatale uren in het koude water doorbracht.’

‘Een week later overleed zijn broer.’

‘Uiteraard is Maarten daarna verhaal gaan halen bij Landgraaf. Die wilde echter niets met hem te maken hebben en dreigde hem publiekelijk aan te wijzen als moordenaar van zijn broer. Er waren genoeg getuigen die dat zouden bevestigen. Iedereen had gezien dat Maarten een aantal keer over de schreef was gegaan tegenover zijn broer. Ook dreigde Landgraaf om met dat verhaal naar zijn ouders te stappen.’

Gerard Maas fronst zijn wenkbrauwen.

‘Dan heb je echt geen geweten.’

‘Een normaal mens zou het zo niet kunnen bedenken. Maarten Wolff kon in één klap geen kant meer op met zijn verhaal.’

‘Heeft hij daarom die anonieme brief geschreven?’

‘Dat was een wanhoopsdaad waarvan hij meteen spijt kreeg. De angst dat zijn ouders te weten zouden komen dat hij betrokken was geweest bij de mishandeling van zijn broer was een loden last. Hij heeft toen besloten om de zaak te laten rusten en te wachten op een geschikt moment om Landgraaf terug te pakken.’

‘Was hij degene die zich een paar jaar later als spijtoptant heeft gemeld bij de politie?’, vraagt Gerard Maas.

‘Nee, dat was nieuws voor hem. Hij had ook geen idee wie het geweest zou kunnen zijn. Twintig jaar lang heeft hij Landgraaf gevolgd zonder iets te doen.’

‘Behalve dan dat hotmailadres aanmaken.’

‘Dat was later. Na het overlijden van zijn ouders in 1995 werden de plannen om af te rekenen met Landgraaf concreter. Vanaf het begin was het duidelijk dat hij Landgraaf niet wilde ombrengen. Hij wilde Landgraaf treffen zoals hij hem ook had getroffen, dus geestelijk. In 1998 heeft hij dat mailadres aangemaakt, maar hij wist op dat moment nog niet wat hij ermee wilde doen.’

‘Heeft hij in die tijd nog meer van die voorbereidingen getroffen?’

‘Niet dat wij weten. De zaak kwam in een stroomversnelling toen hij las dat Landgraaf het landgoed Lankbergen had gekocht, op minder dan tien kilometer van zijn eigen huis. Dat was voor hem het signaal dat de tijd rijp was om voorgoed af te rekenen met de moordenaar van zijn broer.’

‘Het was dus alleen zijn komst naar Deventer en niet de vijftig miljoen?’

‘Geld speelde geen rol. Het ging hem alleen maar om het verleden.’

‘Wist hij meteen dat hij Marieke van Boxbergen ging vermoorden?’’

‘Ja, dat was de kern van zijn plan. Haar vermoorden en ervoor zorgen dat Landgraaf als schuldige veroordeeld zou worden.’

‘En dat gedoe op het landgoed was alleen om verwarring te zaaien?’

‘Als een klant niet toevallig had verteld over Harry Beerenkamp, had hij het waarschijnlijk niet bedacht. Door de beschrijving van Beerenkamp als volstrekt immorele hooligan kreeg hij de ingeving om hem via het mailadres van Guido Landgraaf te benaderen en te vragen om voor een paar duizend euro wat rotzooi te trappen. Puur als afleidingsmanoeuvre dus.’

Gerard fluit tussen zijn tanden.

‘Hoe gek kan een mens zijn?’, zucht hij.

‘En slim. Want het scheelde niet zo heel veel of het was hem gelukt,’ voegt Ellen toe.

‘Maar om bewijsmateriaal te verzamelen had hij andere hulp nodig. Iemand in de directe omgeving van Landgraaf. En die vond hij in de persoon van Geert Hadeking,’ zegt Jozef.

‘De tuinman, waarover Landgraaf zich steeds zo lovend uitliet,’ zegt Gerard Maas.

‘Wolff heeft wel een aantal gesprekken nodig gehad om Geert Hadeking er van te doordringen dat hij slaaf was geworden van een crimineel. Tijdens die gesprekken kwamen steeds meer opgekropte frustraties naar buiten. Hadeking raakte er langzaam maar zeker van overtuigd dat hij eigenlijk al veertig jaar werd misbruikt. De komst van Guido Landgraaf was de druppel die de emmer deed overlopen. Het gemak waarmee Landgraaf hem aanbood om zijn salaris met vijftig procent te verhogen, voelde voor Hadeking bij nader inzien als een messteek. Daarna wilde Hadeking volgens Wolff maar al te graag meewerken om Landgraaf een lesje te leren.’

‘Wist Hadeking dat hij Marieke van Boxbergen wilde ombrengen?’

Jozef schudt zijn hoofd.

‘Maarten Wolff heeft hem alleen maar gevraagd om te zorgen voor een doek met bloed of ander lichaamsmateriaal van Landgraaf.’

‘Wist Wolff dat Hadeking dood was?’

Jozef schudt zijn hoofd.

‘Ik heb het hem aan het eind van het verhoor verteld. Nadat hij de zak met bebloede kleren en verband kreeg, heeft hij Hadeking niet meer gesproken. Hij wist wel dat Hadeking een ongeluk met de kettingzaag had geënsceneerd, maar niet dat hij meervoudig kampioen kettingzagen was geweest.’

‘En toen was het nog zaak om Landgraaf een vals alibi te bezorgen,’ zegt Gerard Maas.

‘Ook dat was simpel volgens Wolff. Een telefoontje van een journalist, dat appelleerde aan zowel Landgraafs ijdelheid als aan zijn angst om fouten te maken, was voldoende om hem naar een gesloten café in Nunspeet te lokken.’

‘Dat komt overeen met het verhaal van Landgraaf zelf,’ concludeert Gerard Maas. ‘Het eindejaarsartikel in de Telegraaf is een briljante vondst. Dat verklaart de spoed.’

‘Die middag had Wolff dus vrij spel en had alle tijd om resten huid en bloed onder de nagels van Marieke van Boxbergen te prutsen en het moordwapen in de tuin te begraven.’

Alle vier zwijgen ze.

‘Verklaart dat de zelfmoord van Hadeking?’, vraagt Brian.

Jozef schudt zijn hoofd.

‘Op zich niet, volgens mij. Ik kan me voorstellen dat hij in shock was toen hij vernam dat hij had meegewerkt aan de moord op Marieke van Boxbergen. Maar is dat een reden om zelfmoord te plegen?’

‘Je een slaaf voelen is wel wat anders dan medeplichtig zijn aan een moord. Bovendien kan ik me voorstellen dat het vooruitzicht om de rest van zijn leven in een cel door te brengen voor een buitenmens als Hadeking onverdraaglijk is,’ zegt Ellen.

‘Ik denk dat we daar niet meer achterkomen,’ concludeert Jozef en kijkt Ellen en Brian aan.

‘Stel dat Rob Meier niet de pech zou hebben gehad John Brooks tegen het lijf te lopen. Hadden we de zaak dan kunnen oplossen?’, vraagt Ellen.

‘Dat zullen we nooit weten. Via Rob Meier vonden we Harry Beerenkamp en bij Beerenkamp ontdekten we het hotmailadres en dat leidde ons naar Maarten Wolff,’ zegt Jozef en tikt peinzend met zijn pen op de rand van het bureau.

‘Volgens mij kunnen we hier nog lang over napraten,’ zegt Gerard Maas. ‘Wat dachten jullie ervan om dat elders te doen? Ik stel voor om een biertje te gaan drinken in de Heks.’

Gerard Maas wacht het antwoord niet af en staat op om zijn jas aan te doen.

‘Waar wachten we op?’, vraagt hij.



In de Heksenketel is het druk. Gerard Maas dringt zich naar voren en komt breed grijnzend terug met vier glazen schuimend Meerbrontripel.

‘Ik wil jullie graag uitnodigen om de jaarwisseling bij Margot en mij te vieren. Eerlijk zeggen als je al andere plannen hebt,’ zegt Jozef tegen Ellen en Brian als Gerard Maas aangeeft dat het voor hem tijd is om naar huis te gaan.

Brian zegt niets en wacht op het antwoord van Ellen.

‘Wij hadden eigenlijk gepland om na de kerst een paar dagen naar de Ardennen te gaan, maar helaas kwam er iets tussen. Volgens mij vindt Norman het helemaal niet erg om deze jaarwisseling in Deventer door te brengen.’

‘Die uitnodiging neem ik graag aan,’ zegt Brian.

‘Mooi, dan verwacht ik jullie om een uur of vijf. Ik zorg voor alles.’





76 Zondag 31 december 22.00 uur



John Brooks start de motor en sluit aan in de rij van auto’s die stapvoets van de boot rijden. Op het moment dat de wielen van zijn auto de grond van de Ierse Republiek raken is hij niet langer John Brooks. Hij is weer Tom Nolan, vernoemd naar zijn opa, een arme schapenboer en poteenstoker in de verlaten heuvels van Connemara. De verkoop van illegale whiskey stelde zijn opa in staat om zijn gezin van dertien kinderen in leven te houden.

Tom Nolan rijdt nu over de kade van Dun Laoghaire in de richting van het centrum van Dublin. Hoewel hij op de boot een paar keer een kwartiertje heeft geslapen is hij nog steeds moe. Toch voelt hij er weinig voor om in Dublin een hotel te zoeken. Liever zet hij de auto straks langs de kant van de weg als hij zijn ogen niet langer open kan houden. Voordat de mensen de straat op gaan om de jaarwisseling te vieren wil hij Dublin achter zich hebben gelaten.

Hij volgt de borden richting de N4 en de N6, de twee wegen die vanuit Dublin naar het westen gaan. Na drie kwartier laat hij de bebouwing van de Ierse hoofdstad achter zich. Overal is het donker. Hier en daar brandt in de verte een lichtje. Hij lijkt de enige te zijn die nu nog onderweg is. Iedereen zit thuis of in de pub te wachten op de klok van twaalf uur. Voorbij Kinnegad, waar de N6 richting Galway zich afsplitst van de N4 richting Sligo, verliest hij het gevecht met de slaap. Een paar keer is Tom Nolan wakker geschrokken en had geen idee hoe lang hij al met zijn ogen dicht reed. Hij parkeert zijn auto op een parkeerplaats net buiten Rochfortbridge en doet zijn jas aan. Tien tellen nadat hij zijn ogen dicht heeft gedaan, slaapt hij.





77 Zondag 31 december 24.00 uur



Ellen omhelst Norman en zoent hem op zijn mond.

‘Een heel mooi jaar gewenst,’ zegt ze.

‘Laten we er samen een mooi jaar van maken,’ voegt hij er aan toe. Ze kust hem nog een keer, maar kan niet voorkomen dat ze tegelijkertijd aan Max moet denken. Waar brengt hij de jaarwisseling door? Over drie weken vertrekt hij naar Brazilië. Ze hoopt dat ze hem voor die tijd nog een keer kan zien. Ze laat Norman los en loopt naar Brian, die er wat verloren bij staat.

‘Brian, een gelukkig jaar gewenst en op een goede samenwerking,’ zegt ze en kust hem drie keer.

Ook Jozef en Margot komen erbij en over en weer worden de beste wensen uitgewisseld.

Met z’n vijven gaan ze naar buiten en van alle kanten komen de nieuwjaarswensen op hen af. Gearmd kijken Ellen en Norman naar de vuurpijlen die boven de binnenstad van Deventer uiteen spatten. Het was een fantastische avond. Jozef had de hele dag in de keuken gestaan om hapjes te maken gebaseerd op de traditionele gerechten van het eiland Réunion, een combinatie van Franse en Creools-Indiase keuken. Uiteraard was Jozef niet overal tevreden over, maar het resultaat zou niet misstaan in een sterrenrestaurant. Op een plezierige manier was er ruimte voor Ellen om haar verhaal te vertellen. Daardoor kon ze kwijt hoezeer ze was getroffen door het levensverhaal van John Brooks, alias Tom Nolan, zijn permanente angst, zijn prachtige spel op de fluit en de sympathie die ze in korte tijd voor hem heeft gekregen.

‘Wat doen we?’, vraagt Jozef na een tijdje. ‘Drinken we nog wat?’

Daar zegt niemand nee tegen. Het is bijna vijf uur als Ellen en Norman door de Papenstraat naar huis lopen. Nog steeds klinken hier en daar knallen.



78 Maandag 1 januari 6.30 uur



Tom Nolan droomt dat hij geblinddoekt wordt vervoerd op de achterbank van een slingerende en bonkende auto. Elke keer dat de auto door een gat of over een bobbel in de weg rijdt, slaat hij met zijn hoofd hard tegen iets hards. ‘Stop, stop,’ schreeuwt hij, maar de auto gaat steeds harder rijden. Hij hoort mannen lachen. Ze maken grappen over hem. Ze zeggen dat zijn vader ook zo’n aansteller was. Het was zijn eigen schuld dat hij in een hinderlaag is gelopen. Met hem zal ongetwijfeld hetzelfde gebeuren. Tom probeert de blinddoek los te trekken, maar dat wordt hem belet door de man die naast hem zit. Een ijzeren greep omklemt zijn polsen. De chauffeur dreigt hem bewusteloos te slaan als hij niet zijn gemak houdt. Opeens stopt de auto en is de reis ten einde. Hij wordt uit de auto gegooid en belandt met zijn gezicht in de modder. Zonder dat hij weet waar hij heen moet, begint hij te kruipen. Hij haalt zijn handen en knieën open aan scherpe stenen. ‘Down, down, heads down!’, schreeuwt een stem in de verte. Naast hem hoort hij een knal. Hij kijkt opzij en ziet een brandende auto. De deur van de auto gaat open en een persoon probeert de auto te verlaten. Twee meter verderop valt de persoon neer, zwartgeblakerd. Op de achterbank van de auto zit een jongen. Met wijd opengesperde ogen kijkt de jongen hem aan. In de vlammen verandert het gezicht van de jongen in een vogel, een mannetjesmerel met een gele snavel. De merel begint te fluiten. Tom herkent de melodie. De merel fluit zijn lied van angst.

De mooie tonen van de vogel worden ruw onderbroken door een hard gebonk. Tom schrikt wakker. Hij kijkt recht in de ogen van een boos kijkende man. Tevergeefs probeert hij zich te bewegen. Zijn lichaam is verstijfd van de kou. Als het hem lukt om zijn portier te openen begint de man tegen hem te schelden. Tom Nolan verstaat niet alles wat de man zegt, maar het is duidelijk dat hij hier niet mag blijven staan. Hij hoort een paar keer het woord drunk waaruit hij concludeert dat de man denkt dat hij dronken in slaap is gevallen. Snel start hij zijn auto en rijdt weg. Op de klok in het dashboard ziet hij dat het al acht uur is. Hij heeft lang geslapen.

Langzaam wordt het licht. De lucht is bewolkt en het ziet eruit alsof het ieder moment kan gaan regenen. Dat gebeurt als hij Ballinasloe is gepasseerd. Het is een fijne regen die uren kan aanhouden. De omgeving verdwijnt achter een grijs gordijn dat slechts contouren en vage kleuren doorlaat. Het maakt hem weemoedig. Waar komt dat gevoel vandaan? Is het omdat hij na een lange reis thuiskomt? Of juist omdat hij hier een vreemde is, eenzaam en verdwaald? Hij had overal heen kunnen gaan. Waarom juist naar Ierland, het land dat hij twintig jaar geleden voorgoed heeft verlaten? John Brooks staat er in zijn paspoort, geboren in Hull, Engeland. Tom Nolan is overleden, gestorven tijdens een vlucht voor de politie. Waarom rijdt hij hier?

Als zijn moeder nog leeft is ze eenenzeventig. Meer dan twintig jaar geleden is hij weggeslopen uit haar leven. Hij koos ervoor om haar pijn te doen. Na haar man raakte ze ook haar zoon kwijt. Om precies dezelfde reden: de strijd voor de Ierse Republiek. Ze weet niet beter dan dat hij dood is. Waarom wil hij haar rust verstoren? Doet hij het voor haar of alleen voor zichzelf?

Klokslag negen rijdt hij Galway binnen. Hij kent nog steeds blindelings de weg. Als jonge talentvolle fluitspeler speelde hij hier vaak. De pubs boden hem graag een podium voor zijn muziek. Galway, de stad die barstte van goede muzikanten. De straten zijn leeg, maar hier en daar is toch een pub geopend. Hij parkeert zijn auto bij het Eyre Square en loopt het centrum in. Zijn hart gaat sneller kloppen als hij ziet dat O’Malley’s Bar geopend is. Daar heeft hij vroeger het meest gespeeld. Wat gebeurt er als iemand hem herkent? Dan zal hij doen of er niets aan de hand is. Dat hij jaren in het buitenland heeft gewerkt. Gespannen gaat hij naar binnen. De barman wenst hem een gelukkig Nieuwjaar en vraagt wat hij wil hebben. De andere gasten in het café besteden geen aandacht aan hem. Tom bestelt een koffie en een tosti. Niets aan de hand. De man naast hem neuriet een deuntje dat hij zelf vaak heeft gespeeld. Hij is hier één onder gelijken. Voor het eerst sinds hij van de boot is, voelt hij zich enigszins op zijn gemak. Stel dat hij in Galway woonde en elke avond zou spelen in één van de duizend pubs die de stad rijk is. Nee, hij weet dat dat niet mogelijk is. Ze zouden hem herkennen en de IRA zou hem vinden. Met een gevoel van spijt betaalt hij de rekening en loopt terug naar zijn auto.

Vanuit Galway neemt hij de weg naar Headford. Daar kiest hij voor de mooie route binnendoor naar Ballinrobe. In Cross woonde vroeger een vriend van hem, een goede violist. Ballinrobe is niet veranderd, nog steeds vormt de smalle hoofdstraat met geparkeerde auto’s links en rechts van de weg een obstakel voor doorgaand verkeer. Vanuit Ballinrobe moet hij om het Lough Mask rijden. Hoe vaak heeft hij daar niet gevist? Met de vlieg forellen vangen, een kunst die hij nooit goed onder de knie heeft gekregen. In Partry naar links, naar Tourmekeady en net voor het dorp rechts de bergen in. Nog een paar kilometer. Even heeft hij de neiging om te keren. Het was een verkeerde beslissing om terug te gaan. Toch stopt hij niet. Stapvoets rijdt hij over de kronkelige weg vol gaten. Hij herkent elke bocht en elke steen. Hij liep dit stuk dagelijks. Eerst naar de lagere school in Tourmekeady, later naar de bus die hem naar de middelbare school in Castlebar bracht.

In de bocht waar de kleur van het gesteente verandert van grijs naar bruin ligt het huis waar hij is opgegroeid. Zit zijn moeder nog steeds voor het raam? Gespannen loopt hij over het grindpad dat naar het huis leidt. Zijn hartslag stijgt en hij krijgt het warm als hij een silhouet ontwaart achter de vitrage van het keukenraam. Hij herkent de contouren van zijn moeder. Zij is het. Daar zat ze ook toen hij wegging. Hij kan zijn tranen niet langer tegenhouden en huilend blijft hij staan. Zijn moeder heeft niets in de gaten. Nog steeds kan hij omkeren. Hij loopt door. Dan verschijnt er vanachter de schuur naast het huis een man in een zwart pak. De man richt een geweer op hem en schiet. De eerste kogel die hem in de borst raakt voelt als een speldenprik. De tweede en derde voelt hij niet meer. Terwijl hij in elkaar zakt ziet hij dat zijn moeder opkijkt en de hand voor haar mond slaat. Hij is dood als ze jammerend naar buiten komt en zich met een dierlijke kreet op zijn lichaam werpt.





79 Maandag 8 januari 14.30 uur



Ellen staart naar buiten. Op het beeldscherm van haar computer staat een artikel uit de Western Journal, de grootste regionale krant van de Ierse provincie Mayo. Er is een man van midden veertig voor de ogen van zijn moeder doodgeschoten bij een boerderij net buiten het dorp Tourmekeady. Het gaat om Tom Nolan die al sinds 1987 spoorloos is. Diverse bronnen zeggen dat de man in dat jaar is gerecruteerd door de IRA en in de jaren daarna verantwoordelijk is geweest voor meerdere aanslagen in Noord-Ierland. Begin jaren negentig schijnt de man te zijn overgelopen naar de Britten, waarna hij jarenlang heeft gediend als geheime informant. De dood van de man wordt daarom gezien als afrekening. Niemand heeft de verantwoordelijkheid voor de moord opgeëist.





80 Woensdag 10 januari 11.00 uur



Guido Landgraaf staat midden op het grasveld en kijkt om zich heen. De aanblik van het imposante landhuis maakt hem verdrietig. Waarom is hij hierheen verhuisd? Wat verwachtte hij hier te vinden? Het was niet alleen Mariekes wens. Hij wilde het zelf ook. Op deze plek, waar een eeuwenoude geschiedenis in alles tastbaar is, zou hij zichzelf hervinden. Hier zou het contact tussen hem en de wereld worden hersteld. Het laatste deel van zijn leven zou hij doorbrengen in harmonie met de natuur. In alle bescheidenheid zou hij zich aanpassen aan de loop der seizoenen en met eerbied en respect zou hij het werk van zijn voorgangers op Lankbergen voortzetten.

De tragische gebeurtenissen hoeven niet per se het einde te betekenen van die droom. Door de dood van Marieke heeft hij zijn binding met dit gebied, met deze omgeving, verloren. Hij is nu een vreemde en een buitenstaander. Bovendien heeft Geert Hadeking alle praktische en historische kennis mee het graf in genomen. Als hij hier blijft wonen, staat hij er helemaal alleen voor.

Hij tuurt naar een gebroken pan op het dak van het landhuis, naar zwarte verfschilfers op de houten deur van de schuur naast het huis, naar de scheuren in het zandstenen bordes, naar de half vergane planten in de borders rondom het grasveld, naar de vijf immense kastanjebomen die elkaar in de weg lijken te staan. Met al die dingen moet vroeg of laat iets gebeuren. Maar wat? En wanneer? En wie moet dat doen? Hij heeft Geert wel eens iets horen vertellen over subsidies voor laanbeplanting of agrarisch natuurbeheer. Was dat belangrijk? Moet hij daar iets mee? Als hij hier wil blijven wonen moet hij zo snel mogelijk een opvolger van Geert Hadeking aanstellen.

Die gedachte staat hem tegen. Hij heeft zijn hele leven mensen aangenomen, gezegd wat ze moesten doen en gecontroleerd of ze het wel goed deden. Dat moet afgelopen zijn. Hij wil geen sores meer aan zijn hoofd. Een boek schrijven, dat is wat hij wil. Maar daarvoor heeft hij niet meer nodig dan een bureau, een computer en een comfortabele stoel. En misschien een rustige, inspirerende omgeving. In ieder geval geen landgoed dat alleen maar energie kost. Hun oude huis in Bloemendaal was eigenlijk perfect.

Het is duidelijk wat hij gaat doen. Morgen zal hij de makelaar bellen om het landgoed in de verkoop te zetten. Waarschijnlijk zal hij er één of twee miljoen bij inschieten, maar dat kan hem niet schelen. Hij wil hier gewoon weg.

Plotseling hoort hij een fluitend geluid achter zich. Verschrikt draait hij zich om. Tegen de rand van het bos staat een gestalte in een lange bruine jas. Het is een man die zijn hand opsteekt. Even heeft Guido de neiging om weg te lopen en het huis in te vluchten. Maar waarom zou hij? Wat kan hem nog gebeuren? Waar is hij nog bang voor? Misschien is het iemand die hem om het leven wil brengen. Als hij nu vlucht, zal de persoon het later nog een keer proberen. Hij loopt zelfverzekerd op de man met lange jas af. Dan herkent hij hem.

‘Goedemiddag,’ zegt hij. ‘Kan ik u helpen?’

‘Ja, ik krijg nog geld van u. Anderhalve ton om precies te zijn. U heeft mij een opdracht gegeven. Die heb ik succesvol afgerond. Dat één of andere gek daarna uw vrouw heeft neergestoken, is pijnlijk voor u, maar doet niets af aan onze afspraak.’

‘Robert Devenijns,’ zegt Guido Landgraaf.

‘Om u te dienen.’

‘Hoe weet u zo zeker dat u uw opdracht hebt vervuld? U heeft Harry Beerenkamp een lesje geleerd. Hij heeft mij inderdaad niet langer lastig gevallen.’

‘Fijn dat u mij begrijpt.’

‘Maar dat wil niet zeggen dat u uw opdracht hebt vervuld. Harry Beerenkamp handelde namelijk slechts in opdracht van Maarten Wolff. Als u uw werk goed had gedaan, had u niet Beerenkamp maar zijn opdrachtgever te grazen genomen.’

‘Dan hebben wij een verschil van mening. U wilde dat ik een einde maakte aan de pesterijen, zoals u ze zelf noemde. Dat heb ik gedaan. De moord op uw vrouw hoorde daar niet bij.’

‘Wat wilt u precies?’

‘De afgesproken beloning.’

‘En als ik die niet geef?’

‘Dan zie ik mij genoodzaakt om maatregelen te nemen.’

‘Zoals? Gaat u mij ook met een mes bewerken? Dan zal de politie u weten te vinden. Of schakelt u een incassobureau in? Dan zullen we vanzelf zien wie er gelijk heeft. Toch ben ik de beroerdste niet. Hoewel u uw werk niet goed hebt gedaan, heeft het u wel tijd en moeite gekost. Wat mij betreft stuurt u mij een rekening voor gemaakte uren en onkosten. Ik kijk niet op een uurtje of kilometertje meer of minder.’

Zonder een antwoord af te wachten draait Guido Landgraaf zich om en loopt naar de achteringang van het huis. Robert Devenijns blijft nog minutenlang staan. Dan draait hij zich ook om en sjokt over het smalle bospad naar het gat in de omheining waardoor hij naar binnen is gekomen. In de auto steekt hij een sigaret op en doet een cd van Johnny Cash in de cd-speler. I’m a solitary man , galmt de machtige stem van de man in black door de Renault.





Nawoord



Eén van mijn drijfveren voor het schrijven van thrillers is het ontrafelen van de waarheid. Dat geldt zowel voor ‘feiten’ - wat is er werkelijk gebeurd? -, als de ‘motieven’ - wat beweegt mensen echt? -. De verhaallijn over de wederopstanding van de IRA was op niets anders gebaseerd dan mijn eigen gedachten over terroristische groeperingen. Wie maken daar deel van uit en hoe legitimeren ze hun eigen handelen? Voeren terroristen uitsluitend een ideologische strijd? Of spelen ook andere factoren een rol, zoals welvaart, welzijn, waardering, erkenning, gelijkheid? De achterliggende vraag daarbij is: houdt het ooit op? Of minder fatalistisch: wat is er nodig om terroristische bewegingen een halt toe te roepen? Ik kan me niet goed voorstellen dat een ideologie sec iemand aanzet tot het doden van mensen. Daarom stelde ik mij tijdens het schrijven de vraag: zou de economische crisis leiden tot toename van terroristische activiteiten? Een maand na de afronding van het manuscript verscheen het onderstaande bericht in de krant. Het zette mij wederom aan het denken.



Real IRA eist aanslag op

zondag 08 maart 2009 | 19:05 | Laatst bijgewerkt op: maandag 09 maart 2009 | 08:14



BELFAST (ANP) - Real IRA, een afsplitsing van het Ierse Republikeinse Leger (IRA), heeft de verantwoordelijkheid voor de aanslag op een legerbasis in Noord-Ierland opgeëist. Dat meldde tv-zender Sky News zondag.

Bij de aanslagen van zaterdagavond kwamen twee Britse militairen om het leven. Het gaat om de eerste moorden sinds 1997 op Britse soldaten in de ooit uiterst gewelddadige Britse regio.

Bron: de Stentor





Bijlage: krantenberichten over de IRA op het Europese vasteland



Daders IRA aanslag in Roermond vrijgesproken



21 juni 1991 – In hoger beroep zijn alle vier verdachten van de bloedige aanslag van de IRA in Roermond vrijgesproken. Ook de man die in eerste instantie werd veroordeeld tot achttien jaar cel, Gerard Harte, liep als vrij man het gerechtsgebouw uit.



Op 27 mei 1990 werd ook Nederland, na een aantal aanslagen in Duitsland, opgeschrikt door een aanslag van de IRA. In Roermond werden vier toeristen onder vuur genomen, twee van hen overleefden de aanslag niet.

De aanslag vond plaats op de markt in Roermond. De vier Australische toeristen kwamen hun auto uit om foto’s van het stadhuis te maken. Op dat moment werden zij door een aantal personen onder vuur genomen. Twee van de vier toeristen, Stephen Melrose en Nick Spanos, kwamen hierdoor om het leven.

Een dag later werd de aanslag opgeëist door het Noord-Ierse bevrijdingsleger IRA, maar ze gaven aan een vergissing gemaakt te hebben. Ze hadden het eigenlijk gemunt op Britse militairen die in de buurt van Roermond gelegerd waren.

De vier Australiërs reden in een huurauto met een Brits kenteken, hierdoor werden zij voor de Britse militairen aangezien. De aanslag zorgde voor een golf van angst en verontwaardiging in het land.

Drie weken later, op 16 juni, arresteerde de politie in de bossen rond Chaam vier jonge Ieren: Sean Hick, Gerard Harte, Paul Hughes en Donna Maguire. Het Kalasjnikov-machinegeweer dat ze bij zich hadden bleek te zijn gebruikt in Roermond.

Op 20 februari 1991 begon, onder grote belangstelling van de internationale pers, het proces tegen de vier Ierse verdachten. Tegen elke verdachte werd twintig jaar cel geëist. De rechtbank veroordeelde alleen Gerard Harte tot achttien jaar cel. De drie anderen werden vrijgesproken wegens gebrek aan bewijs. Gisteren werden, bij het hoger beroep in Den Bosch, alle vier verdachten door het gerechtshof vrijgesproken. Veertien maanden na de moordaanslag kon hoofdverdachte Harte als vrij man huiswaarts keren. De overige drie IRA-verdachten werden aan Duitsland uitgeleverd waar ze voor bomaanslagen en moord worden gezocht.





Gevaarlijkste vrouw van Europa op vrije voeten



26 juni 1995 - Donna Maguire, de voormalige misdienares die ooit werd beschouwd als gevaarlijkste vrouw van Europa, verliet een Duitse rechtbank als vrije vrouw, na schuldig te zijn bevonden aan medeplichtigheid aan een IRA bomaanslag op een Britse legerbasis.



Maguire was veroordeeld tot negen jaar cel, nadat ze schuldig was bevonden aan poging tot moord, het opzettelijk veroorzaken van explosies en het bespioneren van Britse legerinstallaties met als doel sabotage. Omdat ze al tweederde van haar straf had uitgezeten in voorarrest, werd ze meteen na de veroordeling vrijgelaten. Sinds 1989 heeft ze bijna zes jaar doorgebracht in verschillende gevangenissen in Ierland, België, Nederland en Duitsland, omdat ze werd beschuldigd van meerdere aanslagen tijdens de campagne van de IRA op het Europese vasteland aan het eind van de jaren tachtig. Tijdens het proces in Celle werd Maguire de langst zittende gedetineerde in voorarrest in de geschiedenis van de Duitse rechtspraak.

De woordvoerder van de rechtbank maakte duidelijk dat het veranderde politieke klimaat in Noord-Ierland één van de redenen was voor vervroegde vrijlating.

Maguire was afkomstig uit de extreem republikeinse stad Newry, Co. Down. Men zegt dat ze is getraind door Desmond Grew, één van de meeste prominente IRA terroristen, die later is doodgeschoten in een hinderlaag van de Britse SAS.

Begin 1989 ontsnapte Maguire naar het Europese vasteland als lid van een vierkoppige IRA eenheid, die opereerde vanuit Den Haag en Hannover. In de daarop volgende achttien maanden werden zeven mensen vermoord en meerdere mensen verwond tijdens een serie van aanslagen.

In juli 1989 werd ze gearresteerd op de ferry van Cherbourg naar Rosslare. Ze reisde samen met haar latere man Leonard Hardy die werd veroordeeld voor bezit van explosieven. Maguire zelf werd in februari 1990 vrijgesproken. Ondanks het Duitse verzoek tot uitlevering in verband met de aanslagen in Osnabrück werd ze door de Ierse autoriteiten toch vrijgelaten en ze vertrok vrijwel meteen naar het vasteland van Europa, om zich aan te sluiten bij haar eenheid.

In 1991 werd ze vanwege gebrek aan bewijs vrijgesproken van betrokkenheid bij een aanslag in Roermond waarbij per ongeluk twee Australische toeristen werden neergeschoten met een Kalasjnikov-machinegeweer.

Tijdens haar gevangenschap was Maguire bijzonder weinig mededeelzaam. Een vriend van haar beschreef haar als meisje dat van de buitenkant heel gewoon was, maar van binnen zo hard als een spijker.

Chronologisch de zes jaar van Maguire in Europa:

Juni 1989 : mislukte bomaanslag in Osnabrück

12 juli 1989: gearresteerd op de ferry van Cherbourg naar Rosslare op verdenking van bezit van explosieven.

16 februari 1990: vrijgesproken door rechtbank in Dublin. Duits verzoek tot uitlevering niet gehonoreerd.

27 mei 1990: moord op twee Australische toeristen die werden aangezien voor Britse soldaten in Roermond

1 juni 1990: majoor Michael Dilln-Lee (35) doodgeschoten voor de ogen van zijn vrouw in Dortmund.

16 juni 1990: gearresteerd in België bij een wapendepot in de bossen bij de Nederlandse grens.

6 december 1990: uitgeleverd aan Nederland

Maart 1991: vrijgesproken door een Nederlandse rechtbank van betrokkenheid bij de moorden in Roermond

7 oktober 1991: uitgeleverd door Nederland aan Duitsland

Juni 1994: vrijgesproken in Düsseldorf voor een bomaanslag bij Hannover in mei 1990 en betrokkenheid bij de moord op majoor Dillon-Lee.

Juni 1995: veroordeeld voor de bomaanslag op een legerbasis bij Osnabrück en spionage van Britse militaire installaties in Duitsland.





IRA-terrorist wel veroordeeld, maar toch vrij.



30 januari 2007 - De IRA terrorist, Leonard Hardy (45) is gisteren in de Duitse stad Celle veroordeeld tot zes jaar gevangenis vanwege poging tot moord. Toch verliet hij het gerechtshof volgens geschokte ooggetuigen als vrij man. Hij werd vergezeld door zijn vrouw Donna MaGuire, die er van verdacht werd betrokken te zijn geweest bij de aanslag op twee Australische toeristen in Roermond, op 27 mei 1990.



Hardy werd op 20 augustus 2006 gevangen genomen in Torremolinos en uitgeleverd in januari 2007 aan de Duitse autoriteiten. In Celle werd hij schuldig bevonden aan poging tot moord in relatie tot de mislukte IRA-aanslag op een legerplaats bij Osnabrück. Ook was hij schuldig aan het opzettelijk veroorzaken van een explosie.

Er is onduidelijkheid over de huidige verblijfplaats van Hardy. Hoewel hij veroordeeld is tot zes jaar, zegt het Duitse ministerie van justitie dat Hardy niet wordt vastgehouden in een Duitse gevangenis. Een woordvoerder uit Noord-Ierland ontkent dat Hardy heeft gevraagd zijn straf in Noord-Ierland uit te zitten. Verschillende bronnen melden dat Hardy ook geen verzoek heeft ingediend bij de Ierse autoriteiten.

Hardy was in 1990 veroordeeld tot vijf jaar cel nadat hij betrapt was met explosieven op een ferry in Rosslare. Hij werd ook gezocht door de politie in verband met een autobom in Noord-Ierland, waarbij vierendertig mensen werden verwond en een elfjarige jongen, Alan McCrum, werd gedood. Eén van de getuigen van het proces in Celle was een bekende van de familie McCrum en kon niet geloven dat Hardy zijn straf niet hoeft uit te zitten. De familie McCrum hoopt dat Hardy alsnog wordt veroordeeld voor moord als hij terugkeert naar Noord-Ierland.

De aanslag in Osnabrück was één van een serie IRA-aanslagen op Britse soldaten in Duitsland in de jaren tachtig en negentig. Vier andere verdachten, waaronder Hardy’s vrouw Donna Maguire, werden in 1995 veroordeeld tot negen tot twaalf jaar cel. Maguire werd onmiddellijk vrijgelaten omdat zij al zes jaar in voorarrest had gezeten.

Maguire heeft een lange geschiedenis van aanslagen en gevangenschap. Zij was erbij toen Hardy werd opgepakt in Rosslare , maar werd vrijgesproken vanwege gebrek aan bewijs. Een paar maanden later werd ze bij de Belgisch-Nederlandse grens opgepakt door de politie, die was gealarmeerd door geweerschoten. De politie vond een bergplaats voor IRA-wapens. Daarvoor werd ze niet veroordeeld, maar ze werd uitgeleverd aan Nederland, waar ze met drie anderen terecht stond voor de aanslag op twee Australische toeristen in Roermond. Deze aanslag was opgeëist door de IRA met de toevoeging dat het ging om een vergissing. Ze hadden de twee toeristen aangezien voor Engelse soldaten.

Maguire werd vanwege gebrek aan bewijs vrijgesproken van de aanslag in Roermond. Eén van de anderen, Gerard Harte, werd in eerste instantie veroordeeld tot achttien jaar, maar werd in hoger beroep vrijgesproken op grond van vormfouten.

Maguire werd vervolgens uitgeleverd aan Duitsland waar ze werd vrijgesproken voor betrokkenheid bij de moord op majoor Michael Dillen, in Dortmund in juni 1990. Maguire werd wel schuldig gevonden aan de aanslagen in Osnabrück, omdat in haar flat in Keulen sporen van Semtex waren gevonden.





Verantwoording



De krantenartikelen aan het eind van het boek zijn weliswaar door mij geschreven, maar niet door mij verzonnen. Het is de meest getrouwe weergave van de door mij achterhaalde werkelijkheid. Ik kan echter geen verantwoordelijkheid op mij nemen voor de juistheid er van.



De stad Deventer bestaat echt en ik kan iedereen aanraden de stad een keer te bezoeken. De mensen die ik beschrijf bestaan niet echt. Omdat Deventer een betrekkelijk kleine stad is, komt het voor dat lezers in mijn personages bestaande personen menen te herkennen. Dat geldt zeker voor personen waarvan er maar weinig zijn, zoals de burgemeester, directeuren van grote bedrijven, rechercheurs en de kaasboer aan de Brink. Ik kan niet genoeg benadrukken dat elke overeenkomst tussen mijn personages en werkelijke personen berust op een onvermijdelijk toeval.



In het begin van het boek zat Ellen te lezen in het boek Oh, was hij het…? De voorspelde moord op Olof Palme en de ‘Dutch connection’ . Elzo Springer, PerTekst Deventer, februari 2006.





* * *



[1] ‘Oh, was hij het…?’ De voorspelde moord op Olof Palme en de ‘Dutch connection’, door Elzo Springer, 2006



[2] Zie krantenartikelen bijlage 1



[3] Verwijst naar de vete tussen Bruyns en Koper in deel 3 Gebonden Kapitaal





