I.

Gulliver's reis naar het land van Lilliput.





Hoofdstuk I.

Hoe Gulliver bij de Lilliputters kwam.


In den morgen van den 4en Mei 1699 lichtte de Antilope, onder commando van kapitein William Pritchard, het anker, om koers te zetten naar den Stillen Oceaan. De kade te Bristol was dicht bezet met vrienden van de bemanning, die haar een laatst vaarwel kwamen toeroepen. Want het was toen nog een gevaarlijk waagstuk, dat veel moed vereischte, zulk een reis te ondernemen; de windhonden van den Oceaan, de stoomschepen, die thans in ongelooflijk korten tijd en volkomen veilig alle zeeën doorkruisen, waren toen nog niet bekend.

De Antilope was een mooie driemaster, volkomen zuiver van lijnen, en zoo sierlijk en slank, dat zij in het kanaal van Bristol over de lichte golfjes vloog als een vogel voor den wind. Het weder was prachtig en beloofde een mooie reis.

Trotsch zeilde het schip, bij gunstigen wind, de haven uit, begeleid door de zegenbeden van de achterblijvenden; en vol vertrouwen keek de bemanning op naar den kapitein, wien men het op den eersten blik kon aanzien, dat hij een flinke man was, volkomen op de hoogte van zijn beroep.

In betrekkelijk korten tijd was de Zuidkust van Afrika bereikt, de Kaap de Goede Hoop omgezeild, en zette de Antilope koers naar de Zuidpunt van Indië. De wind woei van het land, wat voor de Antilope zeer gunstig was. Kapitein en manschappen waren vol moed, want zoo de wind even krachtig uit denzelfden hoek bleef waaien, moest alles goed gaan. Maar weldra nam de wind in kracht toe, en deden zich verschijnselen voor, die een verandering van weder voorspelden. Men zag, dat in het zuidoosten de zee hooge golven opwierp, wat een storm deed voorzien.

Roodgloeiend was de zon des avonds in dichten nevel ondergegaan; de zee schitterde van een blauw-zilveren gloed. Nauwelijks echter was de zon achter de kim verdwenen, toen een donkere wolk het avondrood als met een zwarten sluier bedekte. Snel breidde zij zich over den westelijken hemel uit, greep met haar donkere armen naar het Noorden en Zuiden, en verhief het onheilspellende hoofd naar het zenith. Het licht der sterren verdween, de geheele hemel bedekte zich in den kortst denkbaren tijd met een dichte, donkere wolkenlaag, en weldra stak een ontzettende storm op.

Krachtig blies de stormwind uit het Noordwesten, aanvankelijk met korte, heftige, gierende stooten, die elkaar met ruime tusschenpoozen volgden. Doch weldra raasde hij onafgebroken, met een kracht en een geweld, die onbeschrijflijk zijn; huizen hoog stuwde hij de golven opwaarts, en slingerde dan het schip als een notedop in een onpeilbaar graf. Nu en dan flitste de bliksem en ratelde de donder; in dichte stroomen goot de regen uit den hemel.

Zoodra de eerste verschijnselen van den storm merkbaar waren, had de kapitein de noodige voorzorgsmaatregelen getroffen. De zeilen werden ingenomen, en alle luiken zorgvuldig gesloten; het zou onmogelijk geweest zijn, dat ook maar een droppel zeewater in het ruim geraakte. Nadat hij op deze wijze voor alles gezorgd had, wachtte William Pritchard kalm en gelaten de komende dingen af. Hoewel slechts de eng gereefde oppervlakte van het fokzeil den wind opving, om zooveel tegenstand te bieden als voor het besturen van het schip noodig was, werd de Antilope toch door den stormwind voortgedreven, alsof zij een veertje was. Het is onmogelijk een denkbeeld te geven van de snelheid, waarmede dit geschiedde, want de snelheid van een zwaluw werd nog overtroffen. Aan slapen was natuurlijk niet te denken!

Het schip vloog, meegesleept door de golven, in Oostelijke richting, en meer dan eens scheen het, alsof de watermassa, die zich achter het schip torenhoog verhief, het zou begraven en vernietigen; maar het waren gelukkig slechts slagzeeën, die uiteenspatten, zonder gevaar voor schip en bemanning.

Kalm en onbevreesd, ondanks het dreigend gevaar, gaf de kapitein zijn bevelen. Doch toen de wind draaide en de storm toenam in heftigheid, begon hij eenigszins bezorgd te worden en beraadslaagde hij met zijn bemanning, wat hem te doen stond.

Vreeselijk werd de Antilope door de golven heen en weer geslingerd, en wie niet wist hoe stevig de verschillende deelen van het schip samengevoegd waren, moest wel denken, dat alles stuk zou slaan. Tegen middernacht sloeg met donderend gekraak de groote mast overboord, en korten tijd daarna meldde de uitkijk: 'Klippen vooruit!'

Tevergeefsch waren de heldhaftige pogingen van kapitein en matrozen, om het schip buiten gevaar te brengen; met een ontzettend gekraak liep de Antilope vast, een stortzee veegde vernietigend over het dek en spoelde alles mede wat zich daarop bevond. Het schip was een hulpeloos wrak, dat door het gebeuk der golven spoedig in tweeën brak. Langzaam ging het schip, dat zoo trotsch en zoo wakker menigen storm het hoofd had geboden, naar de diepte, met man en muis....

Den scheepsdokter Gulliver was het gelukt, weder boven water te komen. Lang streed hij moedig tegen de woedende golven, en zwom hij op goed geluk met den stroom mede. Hoe ijverig hij ook rondspiedde - van zijn lotgenooten kon hij niemand meer ontdekken.

Langzamerhand voelde hij zijn krachten afnemen, en reeds achtte hij zich verloren, toen hij plotseling een steenachtigen bodem onder de voeten voelde, en wadend den oever kon bereiken.

Doodmoede sleepte hij zich een eind landwaarts voort, en daar hij nergens een boom of een onderdak bespeurde, wierp hij zich





in het korte zachte gras, waar hij afgemat door de ontzettende vermoeienissen, die hij doorstaan had, onmiddellijk in een diepen slaap viel.



Hoelang Gulliver geslapen had kon hij, bij zijn ontwaken, niet zeggen; toen hij de oogen opende, was het klaarlichte dag, en de zon scheen hem juist op zijn gezicht. Snel wilde hij opspringen en om zich heen zien, pogen te ontdekken, waar hij zich eigentlijk bevond, en of hij niets meer ontwaren kon van het schip of zijne lotgenooten, maar het was hem onmogelijk ook maar een zijner ledematen te verroeren. Hij kon zelfs zijn hoofd niet omkeeren. Zijn eerste gedachte was, dat de schrik en de doorgestane vermoeienissen hem verlamd hadden; hij bleef een poos rustig liggen en trachtte toen opnieuw zich te bewegen. Toen ontwaarde hij tot zijn groote verbazing, dat hij aan armen en beenen, ja zelfs aan vingers, handen en haren gebonden, op den grond lag, en dat heel dunne, maar buitengewoon sterke strikken dwars over zijn lichaam van de schouders tot over de enkels waren bevestigd.

Toen Gulliver nog bezig was te bedenken, hoe dat zoo gekomen kon zijn, en opnieuw poogde op te staan, vernam hij plotseling een zacht geruisch in zijn onmiddellijke nabijheid en voelde hij, dat zich iets over zijn beenen bewoog en langzaam over zijn borst vooruitging. Hij keek met groote moeite naar beneden, en zag toen tot zijn niet geringe verbazing een kleine menschelijke gestalte, niet grooter dan zijn middelste vinger, in volle wapenrusting, met boog en pijlen gewapend, en een pijlenkoker op den rug dragend, voorzichtig voorwaarts gaan naar Gulliver's gezicht. Tevens bemerkte hij, dat nog wel veertig even kleine mannetjes den eersten volgden.

Aanvankelijk scheen dit Gulliver een droom; maar de kleine mannetjes marcheerden vroolijk op hem rond, en bekeken hem nieuwsgierig met hun kleine, verstandige oogjes, klaarblijkelijk vol verbazing, dat zij met een menschelijk wezen te doen hadden. Hunne stemmetjes klonken als het getjilp van krekels, toen zij met steeds herhaalde uitroepen van verwondering aan hun vreugde en verbazing over hun vondst lucht gaven.

Verstoord vroeg Gulliver aan de naderenden, waarom zij hem vastgebonden hadden, en waar hij eigenlijk was. Zij verschrikten bij den klank van zijn stem zoodanig, dat zij in 't wild wegliepen, zoo snel hun kleine beentjes hen maar dragen konden, waarbij zelfs enkelen in de verwarring hals over kop van Gulliver's lichaam vielen.

Maar toen zij zagen, dat Gulliver niet in staat was zich los te maken, kwamen zij terug, en een hunner waagde zich zelfs zoo ver op Gulliver's borst, dat hij hem in het gezicht kon zien. Verbaasd hief hij zijn armen omhoog en riep herhaaldelijk met duidelijke stem: 'Hekinah Degul' - een kreet, dien de anderen met merkbare verbazing herhaalden. Later vernam Gulliver, dat die kreet beteekende: 'Bergmensch' of 'Reuzenmensch.'

Gulliver, die dezen uitroep toen niet kon verstaan, en wien het loopen van de kleine wezens over zijn lichaam danig begon te vervelen, rukte met een krachtige poging zijn rechterarm los, en slaagde er tevens in, al verloor hij daarbij een aantal haren, zijn hoofd iets op zijde te keeren.

Nauwelijks hadden de kleine wezens dat gezien, of zij gingen een eind achteruit; een hunner riep op bevelenden toon: 'Tolgo Phonac,' en dadelijk troffen meer dan honderd kleine pijlen, nauwelijks zoo groot als naalden, Gulliver's linkerhand. Andere kleine soldaten schoten hoog in de lucht en een menigte pijlen vielen op Gulliver's lichaam, zonder echter door zijn kleeren te dringen. Weder anderen richtten hunne pijlen op zijn gezicht, dat hij met de rechterhand moest bedekken, omdat hij voor zijn oogen vreesde.

Gulliver poogde nu zich verder los te rukken; maar bij iedere beweging werden nieuwe salvo's op hem gelost, zoodat hij, om verdere kwellingen te ontgaan, besloot onbewegelijk te blijven liggen, en verder rond te kijken. Toen de steeds toenemende menigte zag, dat de reus rustig bleef liggen, werd het schieten dadelijk gestaakt.

Wie beschrijft Gulliver's verbazing over hetgeen hij zag? In plaats van hemelhooge boomen, waren die slechts zoo groot als bij ons de bessenstruiken; voor hem lag een groote vlakte, die met gewapenden gevuld was. Een gedeelte der troepen was bereden; hunne paarden geleken op kleine speelgoedbeestjes. Bij zijn linkeroor werd uit palen een stelling getimmerd, van misschien een halven voet hoogte; en toen deze gereed was, kwam een keurig gekleed mannetje in een langen mantel, gevolgd door drie begeleiders, en begon Gulliver in een hem geheel onbekende taal toe te spreken.

Na een korte inleiding, gaf het mannetje een bevel aan degenen, die beneden hem stonden, waarop ongeveer vijftig der dwergkereltjes Gulliver naderden en de strikken, waarmede zijn hoofd vastgebonden was, doorsneden, zoodat hij zich iets kon oprichten en het mannetje in den langen mantel, op de stelling, goed kon opnemen.

Dit mannetje hield, bij het voortpraten, een vel papier in de hand; hij was slank van gestalte en iets grooter dan zijn begeleiders; een hunner droeg den sleep van zijn mantel, de twee anderen stonden eerbiedig achter hem.

Gulliver verstond geen woord van de toespraak, die tot hem gericht werd, maar uit de gebaren van den spreker kon hij eenigszins diens bedoeling opmaken. Met zijn vel papier wees het mannetje een paar maal in een bepaalde richting, en toen Gulliver in die richting keek, zag hij in de verte een stad met huizen, die niet grooter schenen dan het speelgoed uit een bouwdoos.

Toen de spreker geëindigd had, hief Gulliver, als teeken van onderwerping, en omdat hij dit in zijn tegenwoordige positie voor het beste hield wat hij kon doen, eerst zijn vrijen arm omhoog, alsof hij een eed wilde doen, en legde toen de vlakke hand op de borst. En daarna, om te doen zien, dat hij honger en dorst had, wees hij herhaaldelijk met zijn vinger naar zijn mond.

Het kleine mannetje scheen Gulliver begrepen te hebben; hij knikte met het hoofd, klom van de stelling en gaf bevel verschillende ladders tegen Gulliver's lichaam te plaatsen. Ongeveer honderd der kleine menschen klommen tegen die ladders op, om Gulliver alles wat zij uit keuken en kelder bij de hand hadden, in den mond te schuiven. Om Gulliver's dorst te lesschen, werden door de dwergen heele vaten aangerold, die Gulliver





met zijn vrije hand aan den mond bracht en in één teug ledigde, hoewel het de grootste vaten van het heele land waren.



De kleine wezens schreeuwden bij zulk een reuzendorst van grenzelooze verwondering, dansten om Gulliver, en zelfs op zijn borst rond, en riepen maar steeds: 'Hekinah Degul!' - anderen klapten van blijdschap in de handen of buitelden van pleizier over hun hoofd.

Door teekens gaven zij Gulliver te verstaan, dat hij de leege vaten zoo ver zou wegsmijten als hij maar kon; hij deed dat, met groote voorzichtigheid, om de kleine dwergen niet te treffen. En toen de ledige vaten, hoog in de lucht geslingerd, met een wijden boog in de richting van de zee vlogen, brak onder de groote menigte een lang aangehouden vreugdekreet los over zulk een krachtsvertoon.

Wat Gulliver in die kleine wezens steeds weder verbaasde, was de groote onverschrokkenheid, waarmede zij hem naderden en op hem - den Menschberg, zooals zij hem noemden - rondliepen om hun nieuwsgierigheid te bevredigen.

Plotseling werd de algemeene drukte om hem heen vervangen door diepe stilte.

Een mannetje, in een roode met goudborduursels versierde uniform gekleed - later vernam Gulliver dat het een bijzondere gezant van den koning van Lilliput was - kwam met zijn paard tot vlak bij Gulliver, steeg toen af, en beklom dadelijk een ladder, die tegen Gulliver's rechterknie stond; onverschrokken marcheerde hij, gevolgd door eenige geleiders, tot vlak bij Gulliver's gezicht, en toonde den scheepsdokter een schrijven met een groot staatszegel er aan, dat hij vlak voor Gulliver's oogen hield, terwijl hij met groote vastberadenheid daarbij een onverstaanbare toespraak hield.

Het mannetje scheen volkomen te begrijpen, dat zijn gevangene zoomin den inhoud der redevoering kon verstaan als het geschrift kon lezen, dat hij bij zich had; want aan het slot van zijn toespraak wees hij, zonder Gulliver's antwoord af te wachten, nogmaals op het groote staatszegel, en daarna op de torens van de stad in de verte, en legde toen de handen over elkaar op de wijze, zooals gevangenen geboeid worden.

Gulliver meende uit dit alles te moeten begrijpen, dat hij als gevangene naar de stad, de residentie van den koning van Lilliput, zou worden gebracht, en wel in boeien geslagen.

Maar daarmede was Gulliver volstrekt niet ingenomen; hij wilde ongeboeid, als vrij man, naar de hoofdstad gaan, en beduidde daarom den gezant, dat hij hem vrijwillig naar de hoofdstad van het rijk zou volgen, zoo eerst alle banden, waarmede hij gekneveld was, waren los gemaakt.

Dit echter werd door het mannetje beslist geweigerd.

Een beetje boos over deze weinige tegemoetkoming van des konings gezant trachtte Gulliver nogmaals, alle kracht aanwendend, zijn boeien te verbreken. Maar dadelijk voelde hij weder een dichten regen van pijlen op gezicht en handen, die reeds met kleine, brandende wonden bedekt waren. Tevens voelde hij, dat een aantal pijlen hem in het gezicht, in den neus en de handen waren blijven steken.

Maar tevens ontdekte hij, dat het aantal zijner vijanden





voortdurend toenam, en hij zag in, dat het in zijn tegenwoordigen toestand niet verstandig zou zijn, de kleine mannetjes nog meer te verbitteren. En daarom gaf hij den afgezant des konings te kennen, dat hij zich op genade of ongenade zou voegen naar de bevelen van den Heerscher des lands, en beloven wilde geen poging meer te doen om zich los te maken en niemand eenig leed te berokkenen.



De gezant nam hiervan met ingenomenheid kennis, knikte Gulliver toe en verwijderde zich om den koning bericht te brengen over het verloop van zijn zending.

Nauwelijks was hij verdwenen, of Gulliver voelde, dat zijn gezicht en zijn handen door een aantal Lilliputters met een welriekende, verzachtende zalf werden ingewreven; behoedzaam werden de pijlen, die er nog in zaten, er uit gehaald, en daarna werden hem nog frissche dranken en voedzame spijzen geboden.

Nadat hij deze gebruikt had, voelde Gulliver zich zeer slaperig worden. De kleine wezens hadden, naar hij later vernam, een slaapmiddel in zijn drinken gedaan, zoodat hij weldra in een diepen slaap viel. De Lilliputters deden dat, om gevrijwaard te zijn voor iedere poging van Gulliver om zich te bevrijden, want





heelemaal vertrouwden zij de beloften van den Menschberg nog niet.



Hoelang Gulliver in dezen toestand van verdooving verkeerd had, kon hij later niet zeggen. Maar zeker had hij vele uren zoo gelegen, want toen hij ontwaakte, lag hij niet meer op de vorige plaats in het zachte gras, maar vastgebonden op de harde planken van een rolwagen, waarmede hij langzaam voortbewogen werd.

Toen de koning van Lilliput, die een zeer verstandig man was, de gevangenneming van Gulliver had vernomen, besloot hij, de ongehoorde kracht van dien reus in dienst van zich en zijn land te gebruiken, en hem, desnoods tegen zijn wil, naar de hoofdstad te laten brengen.

Opdat de reus geen tegenstand zou kunnen bieden, had de koning bevel gegeven, hem door een sterken slaapdrank, die in zijn wijn gemengd moest worden, bewusteloos te maken. Zoodra de reus ingeslapen was, werden de moeielijkheden nagegaan, die het overbrengen van den slapenden kolossus van de plaats waar hij lag, naar de hoofdstad met zich zou brengen. De Lilliputters namen een hunner groote scheepsbouw-wagens, waarop zij hunne langste boomstammen naar de scheepstimmerwerven brachten. Die wagen was twee meter lang, een meter breed, en werd voorzien van twee-en-twintig stevige, breede raderen.

Naar de plaats gebracht, waar Gulliver lag te slapen, werd de wagen evenwijdig met den reus geplaatst en toen werd deze, door vijfhonderd bekwame ingenieurs en scheepstimmerlieden langzaam, met behulp van katrollen, aan sterke touwen opgeheschen en op den wagen gelegd. Hier werd hij, zooals vroeger in het gras, stevig vastgebonden en door vijftienhonderd krachtige paarden over het vlakke land tot aan de hoofdstad van het land getrokken.

Naast den wagen liepen duizenden bewoners van het land, die, als het vervoermiddel ergens bleef steken, dadelijk de hand aan het werk sloegen, om het weer op gang te brengen. Overal heerschte groote opgewondenheid over de vondst van den reus, want zoo iets had men in Lilliput nog nooit gezien. En als een loopend vuurtje ging het bericht over het geheele eiland....

Onderweg klom een grappige luitenant van de garde op het lichaam van Gulliver, wandelde over diens hals en gezicht en peuterde, in jeugdigen overmoed, met zijn sabel in de hem ongehoord groot toeschijnende neusgaten van den slapenden reus.

Door het onaangename gekriebel gewekt, ontwaakte Gulliver en bemerkte nu, dat het pikdonkere nacht was, en dat hij op een wagen werd voortbewogen. Aan iederen kant van den wagen liepen vijfhonderd soldaten der garde, om hem te bewaken; de helft dier mannen droeg fakkels, de anderen waren gewapend met boog en pijlen, gereed om op den gevangene te schieten, zoodra hij zich te weer wilde stellen, of pogingen doen om zich te bevrijden.

Zoo trok de stoet langzaam door den nacht verder.

Tegen den middag van den tweeden dag kwam men met den gevangene behouden in de nabijheid van de stadspoort aan.

De koning kwam met zijn geheele hofhouding den stoet tegemoet, en toen hij Gulliver vastgebonden op den wagen zag liggen, sprak Zijne Majesteit den wensch uit, den 'Menschberg' te bestijgen, waartegen echter alle aanwezigen, prinsen, en prinsessen, zich verzetten, daar de koning door de uitvoering van dit plan zijn leven in gevaar zou brengen; zoodat de koning wel van zijn voornemen moest afzien.

Het toeval wilde, dat in de onmiddellijke nabijheid van de stadspoort een oude grootsche tempel stond, de grootste van het geheele koninkrijk; de tempel was verlaten, omdat hij eenige jaren geleden door een ontzettenden broedermoord ontwijd was. Dit voor Lilliputtersche begrippen reusachtige gebouw - het was in werkelijkheid nog niet zoo groot als onze kleinste tuinhuisjes - werd Gulliver op last van den koning als woning toegewezen.

Aan de noordzijde lag de groote, uit zuiver marmer opgetrokken ingang, die iets meer dan een meter hoog en ongeveer ¾ meter breed was, zoodat Gulliver er slechts gebukt kon binnengaan; binnen in het gebouw kon hij echter rechtop staan. Voorzichtigheidshalve waren alle ramen in den tempel met sterke ijzeren tralies voorzien, en Gulliver zelf werd door den koninklijken hofsmid met een-en-negentig kettingen van de dikte van een dames-horlogeketting aan het linkerbeen vastgekluisterd, en aan den tempelmuur bevestigd. De kettingen waren echter zoo lang, dat Gulliver zich in den tempel gemakkelijk kon bewegen en zelfs voor den ingang komen kon.

Toen hij was vastgesmeed, werden alle strikken, waarmede Gulliver op den rolwagen vastgebonden was geweest, losgemaakt, en voor de eerste maal sedert hij op het eiland was aangekomen, kon Gulliver opstaan, zich eens uitrekken en zich





bewegen. Dat was een weldaad voor zijn half verstijfde ledematen.



Maar wat een verbazing ontstond onder de Lilliputters, toen zij den reus zagen opstaan en heen en weer loopen! Zelfs de koning, die zich niet licht van zijn stuk liet brengen, was ontzet door de grootte van den gevangene.

Gulliver keek eens rond om den betooverenden aanblik te genieten, die zich aan zijn oog voordeed. De geheele omgeving geleek een groote tuin uit een speelgoeddoos. Velden wisselden af met bosschen, wier hoogste boomen niet meer dan twee meter groot waren. Vlak voor zijn voeten lag de hoofdstad van Lilliput, een schilderachtige mengeling van aardige kleine huisjes, fantastische torentjes, vooruitspringende geveltjes, gebeeldhouwde balkons, lichte schoorsteenen, en in verhouding tot de huisjes verbazend groote windwijzers.

In het midden van dit huizengewar lag een grootere, door een muur omringde groep huizen - naar Gulliver vermoedde het koninklijke paleis.





Hoofdstuk II.

Gulliver's onderhoud met den koning van Lilliput, en hoe het verder met hem ging.


Terwijl Gulliver daar stond rond te kijken, reed de koning op een prachtig opgetuigd paard om hem heen, en nam hem nauwkeurig op. Doch toen Gulliver plotseling een onverwachte beweging maakte, begon het paard door dien ongewonen menschenberg verschrikt, te steigeren, zoodat de koning gevaar liep door een val onder het paard te raken. Gulliver had gelegenheid op te merken, hoe uitstekend de koning bereden was; ondanks de dolle sprongen van het paard bleef hij vast in den zadel, totdat eenige officieren uit zijn gevolg kwamen toesnellen en hem hielpen afstijgen.

De koning beval toen aan zijn koks en keldermeesters den gevangene Gulliver eten en drinken te brengen; zijn afgezant had hem reeds medegedeeld, welke ongelooflijke hoeveelheden voedsel de reus in staat was te verslinden.

Twintig karren met vleesch en tien vaten wijn werden aangevoerd, en tot groote verbazing van den koning had Gulliver die in korten tijd geledigd.

De koningin, in een prachtig kleed met edele steenen bezaaid, en de jonge prinsen en prinsessen met hun gevolg, zaten op eenigen afstand op stoelen, terwijl de koning de eet- en drinkkunst van den reus staande gadesloeg. Toen Gulliver alles had opgegeten en opgedronken, beval de koning, die nu wel van de onschadelijkheid van den gevangene overtuigd was, hem door teekens zich in het gras neer te leggen, opdat hij hem beter zou kunnen opnemen.

Gulliver legde zich, aan dit bevel gehoorzamend, neder, om van zijn kant den koning ook wat nauwkeuriger





te kunnen bekijken; de koning stond ongeveer een meter van Gulliver's gezicht. Z.M. was zoo wat een vingerbreedte grooter dan de heeren van zijn hofhouding; zijn trekken waren mannelijk en flink, zijn oog stond helder en zijn houding was majestueus. Elk zijner bewegingen was vol waardigheid; hij scheen de eerste jeugd reeds eenigen tijd achter zich te hebben. Zijn kleeding was eenvoudig van snit, maar uit de kostbaarste stoffen vervaardigd.



Op het hoofd droeg hij een lichten gouden helm, met juweelen versierd, waarop een prachtige pluim van veelkleurige veeren wapperde. In de hand droeg hij zijn ontbloot zwaard, welks





lemmet rijk versierd was; het gevest was, evenals de scheede, met diamanten ingelegd.



De koning sprak Gulliver eenige woorden toe, die deze echter niet verstond; de stem van den koning was wel ietwat schel, maar wat hij zeide, was duidelijk te hooren. Gulliver, die de hooge eer, door den koning toegesproken te worden, op prijs wist te stellen, deed zijn best de welwillendheid van den vorst te beantwoorden. Hij poogde dit te doen in het hollandsch, in het duitsch, in het engelsch, in het grieksch, in het latijn, in het fransch, in het spaansch, in het italiaansch, en zelfs in het arabisch; maar tevergeefs. Het onderhoud, dat derhalve tot teekens moest beperkt blijven, werd dan ook spoedig afgebroken.

Ongeveer twee uren bleef het hof bij den gevangen reus; toen gingen allen weder naar de stad. Vooraf had de koning last gegeven, dat een sterke wacht Gulliver voor overlast van nieuwsgierigen zou bewaren. Maar nauwelijks was het hof weg, of in dichte drommen drong het volk op, om het reuzenwonder aan te gapen. Enkele omstanders waren zoo onhebbelijk met pijlen op Gulliver te schieten, toen deze vreedzaam op het grasveld voor zijn verblijf zat, en het gedrang der kleine wezentjes om hem heen bekeek. Toen dit aan den wachthebbenden officier werd medegedeeld, gaf deze bevel zes der boosdoeners te arresteeren, ze te boeien en aan Gulliver uit te leveren. Hij nam de zes mannetjes tegelijk in zijn rechterhand, stak er vijf in den zak van zijn jas, waarin zij voor de buitenwereld spoorloos verdwenen, en deed alsof hij den zesde met huid en haar wilde verslinden. De arme kerel schreeuwde uit alle macht, en zelfs de wachthebbende officier werd benauwd voor het leven van zijn landsman, vooral toen hij zag, dat Gulliver een groot mes uit zijn zak haalde en deed, alsof hij daarmede den gevangene wilde slachten.

Maar die vrees verdween geheel en al, toen Gulliver, in plaats van hem te dooden, voorzichtig de boeien van den kleinen man doorsneed, hem zacht op den grond zette en vrij liet loopen.

Wat maakte de kleine kerel beenen!

Gulliver haalde nu ook de andere vijf, een voor een, uit zijn jaszak, sneed hunne boeien door, plaatste ze op den grond en liet ze weggaan, zonder ze een haar gekrenkt te hebben.

De aanvankelijk bevreesde toeschouwers waren over deze vriendelijke handelwijze van Gulliver opgetogen, en juichten den reus luide toe, terwijl zij de hard wegloopende zandhazen hartelijk uitlachten.

Het werd avond en Gulliver wilde naar bed; maar het was onmogelijk een bed te krijgen, waarin hij kon liggen, zoodat hij ongeveer veertien dagen lang op den vloer van zijn huis moest slapen op gedroogd zeegras. Dekens, die groot genoeg waren, bestonden ook niet; de koning liet daarom een paar vloerkleeden uit het koninklijk paleis naar Gulliver's verblijf brengen. Tevens gaf de koning bevel een ledikant te bouwen, waarin Gulliver zou kunnen slapen. Alle schrijnwerkers der residentie en eenige timmerlieden werden aan het werk gezet om een bed te maken, dat ongeveer de ruimte van zeshonderd gewone Lilliputtersche bedden innam. Ook werden daarbij behoorende kussens, lakens, dekens en matrassen vervaardigd; de kussens met veeren te vullen was onmogelijk, want zooveel veeren waren in Lilliput niet te krijgen, zoodat de kussens met schapenwol, de matrassen met zeegras moesten gevuld worden. Het was een zwaar werk en eischte veel geduld, voor dat alles goed in elkaar sloot, en het ledikant stevig genoeg was om Gulliver te kunnen dragen; tweemaal was het, toen hij het eens probeeren wilde, in elkaar gezakt. Maar eindelijk was alles klaar. De koning, die zich steeds van den gang der werkzaamheden op de hoogte liet houden, kwam zich persoonlijk overtuigen van de bruikbaarheid. Gulliver had toen gelegenheid den koning dank te zeggen voor zijn vriendelijke zorgen.

Inmiddels was het bericht van de aankomst van den Menschberg in geheel het koninkrijk bekend geworden, en van heinde en ver stroomden dagelijks arm en rijk, groot en klein, toe, om den reus in zijn woning te zien.

In het paleis werd geregeld ministerraad gehouden, onder leiding van den koning, om te beraadslagen wat met den gevangene gebeuren moest; want steeds bleef men vreezen, dat Gulliver op een goeden dag zijn boeien zou verbreken, en allen zou doodslaan; of ook, naar de minister van landbouw voorzag, dat hij zoo veel zou eten, dat een algemeene hongersnood in het rijk er het gevolg van zou wezen.

Dat Gulliver steeds meer in aanzien steeg bij den koning, was velen ook een doorn in 't oog, zoodat een aantal Lilliputters ijverig er voor werkten hem uit den weg te ruimen door vergif, of door hem geen levensmiddelen meer te leveren, zoodat hij zou moeten verhongeren. Maar de koning, die steeds meer van Gulliver begon te houden, wilde daarvan niets weten. Het eerste denkbeeld beschouwde hij eenvoudig als een moord, waartoe hij nooit zou medewerken; en hij vestigde ook de aandacht er op, dat, zoo men Gulliver wilde doen verhongeren, deze in zijn doodstrijd wel eens zijn boeien zou kunnen verbreken, en nemen wat hij noodig had. Hij gaf integendeel bevel, Gulliver's huis goed te bewaken, opdat hem niets zou kunnen geschieden. En hij wees op het gevaar, dat zou ontstaan, door het vergaan van zulk een reusachtig lichaam, voor de gezondheid van de bewoners der hoofdstad; hij voorspelde, dat dan de pest zou uitbreken, en dat het daarom alleen reeds raadzaam was Gulliver goed te behandelen.

Eenige ministers deelden in deze meening des konings. En zoo werd bevolen, dat alle dorpen, in den omtrek van vierhonderd meter gelegen, om beurten zorgen moesten voor de levering van zes ossen, veertig schapen, twee kalven en andere levensmiddelen voor Gulliver's onderhoud, en voor de noodige dranken.

Driehonderd koks werden aangewezen om die levensmiddelen in kleine, bij Gulliver's woning gebouwde hutten, gereed te maken. Alle noodige kruiderijen, zout en gebak werden rechtstreeks uit de hofkeuken geleverd.

Iedere kok moest dagelijks voor Gulliver twee gerechten gereed maken.

Daar de kleeren van Gulliver bij de schipbreuk veel hadden geleden, liet de koning door honderdvijftig der beste kleermakers een pak voor Gulliver maken naar de mode van het land.

De maat van dat pak werd zoo genomen, dat een der hofkleermakers van den koning bij Gulliver's hals stond, en een andere op zijn knie plaats nam. Beiden hielden een koord strak vast, en een derde bepaalde met een maatstok de lengte van dit koord. Op die wijze werd de lengte van den rok, de lichaamsomvang van Gulliver en de lengte van zijn beenen gemeten. Overigens werd de maat van Gulliver's duim genomen. Meer maten behoefden niet te worden genomen, want alle andere afmetingen werden op eenvoudige wijze berekend.

Bij de Lilliputters gold namelijk als vaststaande, dat bij een normaal gebouwd man tweemaal de omvang van den rechterduim gelijk is aan dien van den pols, dat tweemaal de omvang van den pols die van den hals, tweemaal die van den hals die van de heupen is enzoovoort.... En opmerkelijk is het, dat de op deze wijze voor Gulliver vervaardigde kleeren hem beter zaten dan die door de kleermakers in zijn vaderland gemaakt waren.

De koning had bovendien aan zes der beroemdste taalgeleerden van zijn land bevolen Gulliver onderricht te geven in de landstaal; want het was 's konings vurigste wensch zich met Gulliver zelf te kunnen onderhouden en van hem nauwkeurige berichten te ontvangen over het land, waaruit hij afkomstig was, over de zeden, gebruiken en instellingen van dat land, en vooral over de belangrijke vraag, of er nog veel menschen van zijn lichaamsgrootte op de aarde waren.

Na ongeveer drie weken had Gulliver, die zich elken dag vlijtig oefende, het zoover gebracht in de kennis van de landstaal, dat hij met den koning een gesprek kon voeren, zonder dat het noodig was zich van teekens te bedienen. Stof tot gesprekken was er genoeg, want ook Gulliver wilde veel weten over land en volk van Lilliput, zoodat de koning en Gulliver uren lang met elkander zaten te praten.

Op zekeren dag was de koning zeer goed gemutst en stond hij Gulliver toe hem een gunst te verzoeken. Zonder aarzelen verzocht Gulliver, dat de koning hem de vrijheid van beweging mocht teruggeven, en hem toestaan in vrede naar zijn eigen land terug te keeren.

De koning schrikte hiervan. Hij antwoordde, zulk een ondankbaren wensch niet verwacht te hebben, en meende dien zonder advies van den geheimen staatsraad niet te mogen inwilligen, vooral niet in aanmerking nemende den gespannen politieken toestand, waarin het rijk zich in den jongsten tijd bevond. In de jongste zitting van den ministerraad was zelfs, zij het ook niet met toestemming van den koning, besloten de kleeren van Gulliver nauwkeurig te doorzoeken, daar hij wellicht wapenen bij zich kon hebben, die, zoo ze in verhouding stonden tot zijn lichaamsgrootte, zeer gevaarlijk konden zijn.

Gulliver zag in, dat het tijdstip niet gunstig was om zijn bevrijding te verwerven; hij besloot daarom geduld te hebben en een beteren tijd af te wachten. Hij verklaarde zich bovendien bereid, zich tegen de uitvoering van den maatregel, door den ministerraad bevolen, niet te zullen verzetten.

Twee koninklijke ambtenaren werden derhalve met het doorzoeken van Gulliver's zakken belast, en deze was hen daarbij zeer behulpzaam. Hij stopte namelijk de ambtenaren in zijn zakken, zoodat zij er rustig in konden rondsnuffelen en haalde de bijzonder zware voorwerpen er voor hen uit.

De ambtenaren hadden het bevel een omstandig rapport op te zetten van hun bevinding, en dientengevolge deelden zij den koning breedvoerig mede wat voor zeldzame dingen de zakken van den Menschberg wel bevatten. In dat rapport was vermeld:

Een groot, ruw vloerkleed, groot genoeg om voor de grootste ontvangkamer in het koninklijk slot te dienen. (Dat was Gulliver's zakdoek.)

Een groote zilveren kist, met een deksel van hetzelfde metaal, zoo zwaar, dat de ambtenaren haar niet konden opbeuren. De reus had de kist op hun verzoek dadelijk geopend; er zat een





bruine stof in, welks geur een prikkeling in den neus veroorzaakte en aanleiding gaf tot herhaald fniezen. (Dat was Gulliver's snuifdoos.)



In den rechtervestzak van den reus zat een verbazend groote berg wit papier, met zware figuren bedekt en met een stevig koord er om. (Dat was Gulliver's aanteekenboekje.)

In den linkervestzak zat een zeer eigenaardige machine, die aan een ketting vastgelegd was. De machine was voor de eene helft met zilver, voor de andere met een doorschijnende stof bedekt, waaronder zich zonderlinge figuren vertoonden. De machine maakte vanzelf een doordringend geluid, dat al maar door klonk als het hameren op een aambeeld: tik-tak-tik....

Aanvankelijk waren de ambtenaren niet zeker of dit niet een onbekend dier kon zijn; maar Gulliver verzekerde hen, dat het geen levend wezen was, doch een machine. Het scheen overigens een zeer gevaarlijk werktuig te zijn, want Gulliver ging er zeer voorzichtig mee om. (Dat was Gulliver's horloge.)

In den linkerbroekzak zat een net, zoo groot, wellicht grooter dan de grootste vischnetten. Dit net bevatte een aantal massieve stukken geel metaal, die van onmetelijke waarde moesten zijn. (De beurs van Gulliver met gouden tientjes.)

In den gordel van Gulliver zat een zwaard, vijfmaal langer dan een man; en aan dien gordel hing een zak, die in twee deelen verdeeld was. In het eene deel waren reusachtige ballen van zwaar metaal, en het andere was een zwarte korrelige stof, waarvan Gulliver zeide, dat zij gemakkelijk kon ontploffen, zoodat er zeer voorzichtig mee moest worden omgegaan, en er vooral geen vuur in de nabijheid mocht komen. (Dat waren de dolk, het kruit en de kogeltasch van Gulliver.)

Bovendien bezat de reus een paar schrikkelijk lange pilaren, die door een stuk hout met elkaar verbonden waren; dit was een werktuig, dat zeer gevaarlijk moest zijn, zooals de man zelf verklaard had. (Dat was Gulliver's pistool.)

De koning gaf bevel, dat de beide laatstgenoemde voorwerpen, de tasch en het pistool, dadelijk aan Gulliver moesten worden ontnomen en opgeborgen in de koninklijke schatkamer; in een verzegeld schrijven werd Gulliver verzekerd, dat hij die voorwerpen zou terugkrijgen, wanneer hij ooit het land zou verlaten.

Gaarne had de koning Gulliver ook de eigenaardige, tik-takzeggende machine afgenomen, maar daar die aan een ketting lag, vertrouwde hij de zaak niet goed, en liet haar maar liever onder beheer van Gulliver. Maar de koning wilde wel weten, waarvoor al die zonderlinge voorwerpen dienden, en Gulliver moest hem dat haarfijn in bizonderheden mededeelen. En daarbij bewonderde hij vooral de inrichting van Gulliver's horloge, voornamelijk het tikken ervan en de beweging der wijzers.

De kogeltasch en het pistool werden in de koninklijke schatkamer gebracht, nadat er, wegens het groote gevaar, een afzonderlijke afdeeling voor gebouwd was, waarvan de koning den sleutel steeds bij zich droeg.

Gulliver leerde zich steeds meer in zijn toestand schikken, en mettertijd werden ook de Lilliputters toeschietelijker; zij waren niet meer bang voor hem en gingen met hem om, als met een der hunnen. Zelfs de paarden van de troepen, van de officieren en van de koninklijke rijtuigen, legden hun schuwheid af en kwamen tot vlak bij Gulliver's voeten.

Er werden in die dagen groote legeroefeningen gehouden in de nabijheid der residentie. Dagelijks kon Gulliver infanterie, cavalerie en artillerie zien voorbijtrekken, en dagelijks reed de koning zelf uit, om de oefeningen der troepen bij te wonen. Op een dier oefeningsdagen reed de koning weder langs Gulliver, en sprak toen den wensch uit, dat hij zich als de Kolossus zou opstellen, wijdbeens, opdat het geheele leger door die levende poort zou kunnen marcheeren en zoo de stad binnenrukken. Gaarne verklaarde Gulliver zich daartoe bereid. Het geval was spoedig in de stad bekend en allen, groot en klein, stroomden naar buiten, om dien optocht te aanschouwen.

De koning had den commandeerenden generaal bevel gegeven alle troepen in orde van parade te doen opstellen, en ze dan onder Gulliver's beenen te laten doormarcheeren. Naast Gulliver te paard gezeten, zou de koning dan de troepen laten defileeren. En niet minder dan drie duizend man infanterie, drie duizend man cavallerie en duizend man artillerie met de kanonnen trokken onder Gulliver heen; de infanterie in gesloten marschkolonne, de cavallerie in draf met vliegende vaandels, de artillerie, de pionniers en de geheele trein van het Lilliputtersche leger. En ten slotte kwam een corps mariniers en matrozen, met tamboers en pijpers.

Het was een grootsch militair schouwspel voor de duizenden Lilliputters, en de koning was hoogelijk verblijd over zijn welgeslaagden inval. Bij wijze van dank voor de gehoorzaamheid van Gulliver, en omdat deze zoo goed had stilgestaan, beval de koning, in overleg met den staatsraad, dat de ketens van de voeten van Gulliver zouden worden losgemaakt, zoodat hij de vrijheid van beweging verkreeg. Gulliver moest echter beloven, dat hij het rijk niet zou verlaten dan met uitdrukkelijke vergunning van den koning, en dat hij slechts zoolang zou uitblijven, als hem voor ieder afzonderlijk geval zou worden toegestaan. Zonder bijzondere vergunning mocht hij niet in de hoofdstad komen; bij zijn wandelingen moest hij zooveel mogelijk op de straatwegen blijven en mocht hij zich niet neerleggen op weiden of graanvelden, en vooral de bosschen niet vernielen. Ook moest hij er zorgvuldig op letten, dat hij niet bij ongeluk een bewoner van het land zou doodtrappen of de gebouwen beschadigen.

Wanneer de koning het noodig achtte een buitengewonen koerier uit te zenden, dan moest Gulliver dien zes dagmarschen ver dragen.

Verder moest Gulliver plechtig beloven, de bondgenoot der Lilliputters te zijn in een mogelijken oorlog tegen hunne vijanden op het naburige eiland Blefoescoe, en moest hij zweren al zijn kennis en bekwaamheid en zijn geheele kracht te zullen aanwenden om de vijandelijke vloot te vernielen. Ook moest hij in den tijd van twee maanden een nauwkeurige kaart van den omtrek van het rijk vervaardigen.

Gulliver had liever gezien, dat de bepaling, volgens welke hij het land der Lilliputters slechts met bijzondere machtiging des konings mocht verlaten, was ingetrokken; hij deed nog een poging om den koning hiertoe te bewegen, maar zonder resultaat. De koning was onverbiddelijk. Derhalve bezwoer en onderteekende Gulliver alle artikelen van het koninklijk besluit, tot groote blijdschap van den koning.

Het document werd daarna in het staatsarchief van het rijk gelegd. De koning had den wensch geuit, zelf bij de onderteekening van het stuk door Gulliver tegenwoordig te zijn. Hiervoor betuigde Gulliver den koning zijn dank, door voor hem neer te knielen; maar de koning beval hem op te staan en zeide te hopen, dat hij in Gulliver een trouwen, nuttigen, gehoorzamen en aanhankelijken dienaar van den staat zou hebben gevonden, die de hem betoonde genade op waardige wijze zou weten te beantwoorden.

Zoo had Gulliver ten minste de vrijheid zich te kunnen bewegen, waarheen hij wilde, en in het geheim hoopte hij, dat, als hij maar eerst van de ketens verlost zou zijn, de gelegenheid zich wel eens zou voordoen, op de eene of andere wijze het land der Lilliputters te kunnen verlaten. Hij rekende er op, dat hij bij zijn wandelingen langs de kust allicht eens een schip zou zien, dat hem mee zou kunnen nemen....

Enkele dagen nadat hij in vrijheid was gesteld, kreeg Gulliver van den koning verlof de hoofdstad en residentie van het rijk, Mildendo genaamd, waarvan hij zoo lang reeds de torens had gezien, te bezoeken. Vooraf was een koninklijk besluit afgekondigd, waarin de bewoners der stad waren uitgenoodigd gedurende het bezoek van den reus zooveel mogelijk in hunne huizen te blijven, opdat geen ongelukken zouden gebeuren. En Gulliver kreeg nogmaals den raad, héél voorzichtig te zijn, niet te hard te stappen, en noch huizen, noch menschen te beschadigen.

Voorzichtigheidshalve trok Gulliver bij dien merkwaardigen tocht door de stad zijn jas uit, en liep hij in zijn hemdsmouwen. Hij was bang, dat hij met de panden van zijn jas eens wat Lilliputters van hun daken zou sleepen.

Want de daken waren vol nieuwsgierigen, en bij menigeen klopte het hart sneller van angst, toen de reus met één stap, over den stadsmuur heen, in de hoofdstraat trad. Toen Gulliver zijn voet op straat zette, trilden de huizen als bij een vreeselijke aardbeving.





Gulliver stapte recht op het koninklijk paleis aan, want hij was zeer nieuwsgierig, hoe dat er wel uit zou zien. Het paleis lag midden in de stad, op de snijding van de beide hoofdstraten. Het was omringd door een twee voet hoogen sterken muur, en was vierkant van vorm. Op afstanden van tien voet waren sterke torens aangebracht; de muren waren met schietgaten voorzien, en overal stonden kanonnen achter de muren voor verdediging.

Het eigenlijke paleis lag midden op een door oude boomen beschaduwd plein. De pracht en de voornaamheid der inrichting waren, zooals Gulliver door een blik door de ramen kon opmerken, bewonderenswaardig. Alles schitterde van goud, zilver en edele steenen. De draperieën en gobelins waren van de zwaarste zijde en de meubelen van het fijnste ceder- en ebbenhout. De vloeren waren bedekt met kostbare tapijten, en duizenden kleinoodiën waren in het paleis bijeengebracht.

De koning stond op een bijzonder hoogen toren van het paleis, van waar hij Gulliver kon begroeten, en hij vroeg hem, hoe de stad hem beviel. Gulliver was verrukt over alles, wat hij gezien had, en dankte den koning hartelijk voor het hem geschonken genoegen. En tevreden keerde hij naar zijn woning buiten de hoofdstad terug.





Hoofdstuk III.

Gulliver's daden in Lilliput.


Er zal ongeveer een maand verloopen zijn, sedert Gulliver de vrijheid verkregen had, toen hij op zekeren dag, gemakkelijk vóór zijn woning in het gras liggende, een koerier van den koning zag naderen. De man had blijkbaar groote haast. Hij deelde Gulliver mede, dat de koning hem verzocht, dadelijk in het paleis te komen, daar de koning belangrijke zaken met hem had te bespreken, wijl van de zijde der bewoners van Blefoeskoe een inval in Lilliput dreigde. In Blefoeskoe waren namelijk een groot aantal oorlogsschepen uitgerust om uit te loopen, wat op het voornemen wees een landing in Lilliput te doen.

Volgens de meening der Lilliputters was hun rijk het grootste en machtigste van de wereld, en dan volgde Blefoeskoe, dat bijna even groot en machtig was als het hunne. Een vijfhonderd meter breede zee-arm scheidde Blefoeskoe van Lilliput; van Mildendo uit lag het in noordoostelijke richting. Het bericht van de plannen der regeering van Blefoeskoe, dat door een spion in dienst van Lilliput was overgebracht, had dus in het land en in de hoofdstad een begrijpelijke ontroering veroorzaakt.

De koning had onmiddellijk bevel gegeven het geheele leger en de vloot van Lilliput te mobiliseeren, en had zelf het opperbevel over de landmacht aanvaard. Maar daar de bewoners van Blefoeskoe bijzonder knappe zeelui waren, heerschte in Lilliput een eenigszins gedrukte stemming, die het vertrouwen op het landleger niet kon wegnemen. Langs de geheele kust van het eiland bestond gevaar voor een landing; daarom werden alle lichten in de vuurtorens gedoofd, en zochten de Lilliputters naar middelen, om een landing van de vijandelijke vloot, waarbij een groot aantal goed uitgeruste, snelvarende schepen waren, te beletten.

In dezen nood wendde de koning zich tot Gulliver en smeekte hem, met een beroep op zijn beloften, voor de veiligheid des lands de kust te bewaken en de Lilliputters onmiddellijk te waarschuwen, wanneer een aanval van de vijandelijke vloot te wachten was, opdat op het bedreigde punt dadelijk een voldoend aantal troepen konden worden samengetrokken. Bij zijn lengte moest het voor Gulliver gemakkelijk zijn, de nadering van de vijandelijke vloot bijtijds te ontdekken.

De koning deelde verder nog aan Gulliver mede, dat hij besloten had, zijn eigen vloot voorloopig in een sterk bevestigde zeehaven te laten, wijl hij vreesde, dat deze bij een nachtelijken overval door de veel sterkere vijandelijke vloot zou kunnen worden vernietigd.

Gulliver verklaarde zich dadelijk bereid, 's konings wensch na te komen; maar hij ontwikkelde tevens een door hem uitgedacht plan, om de geheele vijandelijke vloot te veroveren en daarmede dadelijk bij het begin van den oorlog een aanval op Lilliput van de zijde van Blefoeskoe onmogelijk te maken. Toen de koning met dit plan had kennis gemaakt, was hij er hoogelijk mee ingenomen; maar hij kon de vrees niet verbergen, dat Gulliver een te zware taak op zich had genomen. Doch Gulliver was goedsmoeds, en wenschte alleen, dat zijn plan als een diep geheim zou worden behandeld. Hetgeen ook geschiedde.

Bij de ervarenste zeekapiteins van Lilliput won Gulliver inlichtingen in over de breedte en diepte van het tusschen dit rijk en Blefoeskoe gelegen kanaal, over de ligging van de vijandelijke zeehaven, van waaruit de aanval waarschijnlijk zou worden ondernomen, en over de sterkte en bewapening der vloot van Blefoeskoe. En daar de Lilliputters van de strijdmacht des vijands volkomen op de hoogte waren, kon Gulliver hierover in korten tijd de meest volledige gegevens verkrijgen.

Daarna begaf Gulliver zich naar de noordkust van Lilliput, die juist tegenover Blefoeskoe lag, en ging hier ter waarneming achter een heuvel liggen. Met zijn verrekijker - die hij bij het onderzoek van zijn zakken verstopt had - nam hij de ligging der vijandelijke vloot op, en toen hij daarvan op de hoogte was, ging hij terug naar Mildendo, om een groote massa sterke scheepstouwen en ijzeren staven te halen. De dikste touwen in Lilliput waren niet dikker dan bindgaren, zoodat Gulliver er telkens drie of vier van in elkaar moest draaien. Van de ijzeren staven maakte hij een soort angels, door ze krom te buigen, en bevestigde aan ieder touw zulk een haak.

Toen hij ongeveer vijftig van die angels had gemaakt, ging hij tegen den avond naar zijn waarnemingspost, aan de noordkust van het eiland, terug; hij trok zijn jas, schoenen en kousen uit, en waadde, met een lederen buis bekleed en met een groote bril op, beiden als bescherming tegen de vijandelijke pijlen, de zee in. Weldra stond hij tot aan zijn hals in het water, en kon hij zwemmen. In enkele minuten was hij het kanaal overgezwommen en was hij de vijandelijke vloot genaderd, juist toen daar het signaal werd geblazen voor het naar kooi gaan. De vijand bemerkte de komst van Gulliver eerst, toen de schepen door den golfslag, dien hij veroorzaakte, vreeselijk begonnen te deinen.

Een ontzettende schrik maakte zich van de schepelingen meester, toen zij het reusachtige zeemonster de ankerplaats der vloot zagen naderen.

De meeste zeesoldaten sprongen hals over kop in het water en poogden zwemmend den oever te halen. Anderen liepen als razend op de schepen heen en weer, of trachtten zich in de kajuiten te verbergen. Zonder eenige uitwerking bleven de bedreigingen van de officieren; orde en gehoorzaamheid waren verdwenen bij de komst van den reus.

Toen Gulliver bij de ankerplaats der vloot was aangekomen, maakte hij de touwen, die hij om den hals gedragen had, los; bevestigde kalmweg aan het voorste gedeelte van elk schip een der haken, die hij gemaakt had, en bond alle touwen aan het einde samen tot een strik, om de geheele vloot zoo mede te kunnen sleepen. Toen hij echter trachtte de schepen weg te trekken, bleken ze goed vast te liggen, zoodat hij eerst nog moest duiken, om alle ankertouwen stuk te snijden of af te rukken.

Bij de bemanning der vloot van Blefoeskoe was de schrik, die haar aanvankelijk had bevangen, ietwat bedaard; en een hagelbui van pijlen werd nu op Gulliver afgeschoten. Gelukkig was hij nog al goed beschut door zijn lederen buis en zijn bril, maar toch werden zijn handen, hals en gezicht door menigen pijl getroffen. Maar daardoor liet Gulliver zich niet afschrikken; hij greep het samengeknoopte einde der touwen vast en trok op zijn gemak de ongeveer 50 schepen sterke vloot des vijands achter zich aan.

Toen de bewoners van Blefoeskoe zagen, dat het zeemonster hun geheele vloot meenam, weerklonk aan het strand een kreet





van ontzetting en wanhoop, en heerschte rouw in geheel het land.



Gulliver echter zwom welgemoed terug naar Lilliput.

De koning van dit rijk, die, omgeven door zijn geheele hofhouding, zijn generaals en admiraals, aan den oever stond, wachtte met bange ontzetting het resultaat af van de gewaagde onderneming, die Gulliver bezig was te volvoeren. Langen tijd verkeerden zij in duizend vreezen; en vooral toen zij Gulliver in den maneschijn zagen terugzwemmen, gevolgd door de geheele vijandelijke vloot, meenden zij, dat deze vloot den vluchtenden Gulliver achtervolgde.

Maar toen hij naderbij kwam en hij het einde van de touwen, waaraan de vijandelijke schepen bevestigd waren, omhoog hief daarbij uitroepende: 'Leve de machtige koning van Lilliput, wiens vijanden in zijne hand zijn gegeven!' - toen kende de vreugde van den koning en het volk van Lilliput geen grenzen meer. Onder luid geroep van: Hoera! en Victorie! liepen allen door elkaar; zij lachten en schreiden van vreugde; rijken en armen omhelsden elkander en werden niet moede te vertellen van de heldendaad van den reus, die de geheele vijandelijke vloot in één trek had buit gemaakt. De muziekkorpsen bliezen; de vloot van Lilliput kwam aanzeilen, de troepen paradeerden in het want; van alle huizen werden de vlaggen uitgestoken, de geheele stad was geïllumineerd en straalde en schitterde van licht.

De koning ontving Gulliver met grooten lof, noemde hem den Redder van het Vaderland, dankte hem voor den grooten, onsterfelijken roem, dien hij in dienst van het land had behaald, verzekerde hem zijn eeuwige dankbaarheid en benoemde hem onmiddellijk tot groot-admiraal en opper-commandant van de vloot van Lilliput, en tot Nardac, de hoogste waardigheid in het koninkrijk Lilliput, waaraan de titel van Excellentie en de erfelijke adel verbonden waren.

In het koninklijk paleis werd een feestmaal aangerecht, en het beste wat 's konings keuken en kelder aanboden werd Gulliver voorgezet. Den geheelen nacht door duurde het feest, en nog dagen lang werden in Lilliput feestelijkheden gehouden.

En daarvoor was reden genoeg, want het bleek, dat Gulliver bijna driekwart van de vijandelijke vloot in één reis had medegenomen.

Ongeveer drie weken na Gulliver's koene daad, die met de vernietiging van de vijandelijke vloot gelijk stond, kwam een gezantschap van Blefoeskoe, om deemoedig den eeuwigen vrede met Lilliput af te smeeken.

De koning van Lilliput benoemde Gulliver tot voorzitter van de commissie voor de vredesonderhandelingen, een eerbewijs, waarover de ministers van Lilliput zeer ijverzuchtig waren.

Gulliver stelde geen harde voorwaarden, doch zeer rechtvaardige, die een duurzamen vrede konden waarborgen, en die door het gezantschap van Blefoeskoe, dat zeer harde voorwaarden had verwacht, gaarne werden aangenomen.

Bij den koning van Lilliput en den staatsraad moest Gulliver daarentegen voor het doorzetten van de door hem opgemaakte vredesvoorwaarden heel wat bezwaren overwinnen. Allen schenen geheel en al te vergeten, dat zij de gelukkige wending uitsluitend aan Gulliver te danken hadden. De koning achtte de voorwaarden veel te mild; hij en zijn staatsraad hadden het liefst de geheele vernietiging van de vijandelijke macht gezien. Maar daartegen verzette Gulliver zich krachtig, en toen dat niet baten kon, betoogde hij, dat hij, bij het uitbreken van een tweeden oorlog, dien de bewoners van Blefoeskoe noodzakelijk uit wanhoop zouden beginnen, de Lilliputters niet zou helpen, zoo de koning bleef weigeren de door hem opgestelde vredesvoorwaarden volledig goed te keuren.

Hoewel tegenstrevend, moest toen de koning wel toegeven; maar van dat oogenblik af was Gulliver niet langer zijn gunsteling, al liet hij dit door niets blijken.

Zoo werd, na langdurige onderhandelingen, de wapenstilstand gesloten, en de gezanten van Blefoeskoe maakten zich gereed om naar hun vaderland terug te keeren, ten einde het gesloten vredesverdrag te laten onderteekenen. Maar vóór hun vertrek brachten zij Gulliver een bezoek, om hem dank te zeggen voor de belangrijke diensten, die hij tijdens de onderhandelingen hun en hun keizer had bewezen, om een eervollen vrede te verkrijgen; zij deelden hem mede, van hun keizer de opdracht te hebben, hem te verzoeken Blefoeskoe met zijn bezoek te willen vereeren. Gaarne stemde Gulliver daarin toe; hij wenschte niets liever dan land en menschen van Blefoeskoe ook te leeren kennen. Het gezantschap nam toen hartelijk afscheid van Gulliver.

Op de eerstvolgende audientie, die hij bij den koning van Lilliput had, droeg Gulliver zijn verzoek voor, om Blefoeskoe te mogen bezoeken. Op zeer koelen toon gaf de koning de vergunning, voor een nader te bepalen tijd; en toen Gulliver verzocht, den dag voor dat bezoek te willen vaststellen, kreeg hij geen antwoord.

Op een avond was Gulliver juist ingeslapen, toen hij door het





geroep van honderden Lilliputters weder wakker werd. Hij hoorde een onophoudelijk roepen: 'Buglum,' dat is 'Brand!'



Gulliver meende aanvankelijk, dat zijn eigen huis in brand stond; hij stond snel op en ging naar buiten. Maar weldra zag hij, dat de brand in het paleis van den koning was uitgebroken; een dikke rook hing over de residentie, en hoog sloegen de roode vlammen daarboven uit. En iedereen liep in de richting van het koninklijk paleis.

Snel liep Gulliver naar het strand, vulde een zijner schoenen met water, keerde toen naar het paleis terug en goot den geheelen inhoud van zijn schoen in de vlammen. Deze manier van blusschen was afdoende om den brand onmiddellijk te doen eindigen; en tevreden over zichzelf keerde Gulliver naar zijn woning terug en legde zich weder te rusten.

Maar het noodlot naderde reeds!

De minister van financiën, wien Gulliver allang een doorn in het oog was, omdat zijn levensonderhoud zooveel geld kostte, had bij de jongste audientie met een soort leedvermaak gemerkt, dat de koning op minder vriendschappelijken toon over Gulliver gesproken had. Hij maakte nu van de gelegenheid gebruik om Gulliver een hak te zetten; hij wees er den koning op, dat de schade, door de reusachtige overstrooming veroorzaakt, veel erger was dan die, welke ooit door den brand had kunnen ontstaan; en meteen nam hij de kans waar om eens te doen uitkomen, dat zoo Gulliver nog lang in het land bleef, de staatsfinanciën leelijk in de war zouden raken, daar voor het levensonderhoud van dien reus ontzettende bedragen noodig waren.

De koning riep den geheimen raad bijeen, waarvan Gulliver als groot-admiraal ook deel uitmaakte, maar zonder dezen daarvan kennis te geven; en in de vergadering van den raad liet de koning den minister van financiën zijn klachten herhalen tegen Gulliver, wegens het benadeelen der staatsfinanciën.

Bovendien werd er een aanklacht van den admiraal der vereenigde vloot van Lilliput tegen Gulliver behandeld: de admiraal meende, dat na de wegneming van een deel der vloot van Blefoeskoe het beslist de taak van den groot-admiraal - dat was Gulliver - was geweest, de rest der vloot van Blefoeskoe in de haven te gaan opzoeken en te vernietigen. Dit nu had Gulliver, als groot-admiraal, nagelaten, waardoor hij zich aan hoogverraad had schuldig gemaakt.

Voorts werd Gulliver verweten, de gezanten van Blefoeskoe openlijk en in het geheim, tijdens den geheelen duur der vredesonderhandelingen, ondersteund te hebben, wat niet anders dan landverraad kon genoemd worden. En eindelijk werd het vermoeden uitgesproken, dat Gulliver alleen vergunning had gevraagd naar Blefoeskoe te gaan, om daar den keizer op te zetten en tot een nieuwen oorlog aan te moedigen, waarbij Gulliver dien keizer zijn steun zou beloven tegen Lilliput.

Het doel, dat Gulliver met al zijn handelingen scheen na te jagen, kon geen ander zijn dan den koning, die hem steeds met groote genade en welwillendheid had behandeld, van den troon te stooten en zichzelf tot alleenheerscher van het land uit te roepen.

De koning hoorde dit alles aan, en hoewel hij aan al deze beschuldigingen geen gehoor gaf, en integendeel wees op den belangrijken dienst, dien Gulliver door zijn moedige daad aan het land bewezen had, iets bleef van dit alles wel hangen.

Slechts de minister van het koninklijke huis noemde de andere ministers 'ondankbaren' en hield een lofrede op Gulliver en zijn daden; hij stelde voor, dat Gulliver in de zitting zou worden ontboden, om zich te kunnen verdedigen.

Maar het baatte niet veel.

De andere ministers schenen over het geval reeds eenstemmig te zijn, en zoo werd Gulliver, zonder dat hij zelfs gehoord was, door het hooggerechtshof als landverrader veroordeeld tot het verlies van zijn beide oogen. Besloten werd, dit vonnis uit te voeren als Gulliver sliep; door daarvoor aangewezen oogartsen zouden hem dan de oogen met gloeiende lanspunten worden uitgebrand.

De koning deed niets om de uitvoering van dit vonnis tegen te gaan.

Slechts de minister van het koninklijk huis meende aan zijn vriendschap voor Gulliver verplicht te zijn, dezen te waarschuwen voor het gevaar, dat hem dreigde, nog vóór de koning het vonnis onderteekend had.

Snel had Gulliver zijn besluit genomen.

Woedend over de ondankbaarheid van den koning en diens raadslieden, wilde hij in zijn eerste opwelling de geheele stad met den aardbodem gelijk maken, doch bij nader overleg zag hij in, dat hij daardoor onschuldigen met de schuldigen zou straffen. Hij nam toen het besluit, de zaak het eenvoudigst op te lossen, door het land te verlaten.

Het was laat in den avond, toen de vertrouwde bode van den minister van het koninklijk huis Gulliver de tijding had gebracht, welk gevaar hem boven het hoofd hing; nadat de boodschapper vertrokken was, pakte Gulliver alles wat hij nog bezat bijeen, en ging hij geheel gekleed slapen, nadat hij vooraf den toegang van zijn huis goed gesloten en gegrendeld had. Toen de dag begon aan te breken, stond hij op, pakte zijn beddegoed bijeen, nam zijn bezittingen op en begaf zich naar het strand. Daar nam hij het grootste der voor anker liggende oorlogsschepen - het was een der schepen, die hij zelf uit Blefoeskoe had gehaald, - bond een touw aan het voorschip vast, lichtte de ankers en, na zijn bagage op het schip te hebben gelegd, begaf hij zich te water, het schip achter zich aan trekkende. Zoo zwom hij in de richting van de haven van Blefoeskoe, en nog voor de havenwacht alarm kon maken, was Gulliver in den ochtendnevel verdwenen.

Zonder ongevallen kwam hij in de haven van Blefoeskoe aan.

Hier heerschte bij zijn aankomst algemeene vreugde. Het was in het geheele land bekend, welke groote diensten Gulliver aan den keizer van Blefoeskoe had bewezen bij het sluiten van den vrede. Toen Gulliver aan land gekomen was, verzocht hij, den keizer zijn komst te willen melden, wat onmiddellijk geschiedde. Ongeveer een uur later kreeg Gulliver bericht, dat Z.M., omgeven door de geheele keizerlijke familie en alle hooge ambtenaren van het rijk, bereid was hem op een groot veld ten noorden van de stad te ontvangen.

Dadelijk begaf Gulliver zich daarheen. Toen hij aankwam, steeg de keizer van zijn paard en verliet de keizerin, gevolgd door haar hofdames, het met acht paarden bespannen rijtuig. Gulliver legde zich neder, om de handen der keizerin te kussen, en verzekerde den keizer, dat het reeds lang zijn innigste wensch was geweest, dit mooie land te leeren kennen; hij verzweeg den keizer niet, dat hij niet voor enkele dagen een bezoek kwam brengen, maar dat hij gevlucht was, wijl hem in Lilliput, als dank voor de hulp die hij den koning verleend had, levensgevaar dreigde. Hij riep daarom de bescherming van den keizer van Blefoeskoe in.

Gaarne beloofde de keizer hem te zullen beschermen en heette hem hartelijk welkom in zijn rijk. Hij gaf bevelen, om alles voor de huisvesting van Gulliver in orde te brengen, vergunde Gulliver, om het geheele land naar hartelust te doorkruisen, en verzocht hem slechts, bij zijn wandelingen de te veld staande gewassen te ontzien en op te passen, dat geen zijner onderdanen benadeeld werd. Aan de keizerlijke keukens werd opgedragen voor Gulliver's levensmiddelen zorg te dragen.

Gulliver vond, dat de bewoners van Blefoeskoe, in vergelijking met de Lilliputters, wat grooter en steviger waren.

Dag aan dag doorkruiste Gulliver nu het eiland Blefoeskoe, doch het liefst hield hij zich op aan het strand der zee, steeds hopend, dat hij in de verte een voorbijvarend schip zou kunnen ontdekken. Maar tevergeefs.

Op zekeren nacht brak boven het eiland een heftige storm los. Toen Gulliver den volgenden morgen op de oostkust van het eiland wandelde, zag hij niet ver van de kust in de golven een groote, omgeslagen boot van Europeesch model drijven, die vermoedelijk gedurende den storm was losgeraakt. Zonder aarzelen stortte Gulliver zich in de golven, zwom met moeite naar de boot, en bracht deze behouden aan land, waar hij haar geheel op het strand trok.

Dankbaar knielde Gulliver neder en bad; want thans kwam de hoop bij hem op, dat hij het eiland weder zou kunnen verlaten en de zijnen terugzien. Verheugd begaf hij zich naar de stad, verzocht een audientie bij den keizer, en verhaalde dezen zijn plan. Hij smeekte hem, driehonderd zijner bekwaamste scheepstimmerlieden tot zijn beschikking te willen stellen, om met hun hulp de gevonden boot weder zeewaardig te kunnen maken. Hij wilde in de gevonden boot Blefoeskoe op goed geluk verlaten, om te zien of hij in de open zee ergens een Oostinjevaarder zou kunnen ontdekken.

Met ingenomenheid zeide de keizer van Blefoeskoe zijn hulp toe en gaf hij bevel de driehonderd timmerlieden ter beschikking van Gulliver te stellen; want ook zijn minister van financiën had hem reeds voorgehouden, dat een langdurig verblijf van Gulliver niet alleen noodlottig zou worden voor de staatsfinanciën, maar dat ook een algemeene prijsverhooging van de levensmiddelen niet kon uitblijven. De keizer ging zelf naar de plaats, waar de boot gevonden was; en algemeen verbaasde men zich over den omvang van dat vaartuig, waarin Gulliver niet alleen kon zitten, maar ook staan en loopen kon, zonder dat de boot kantelde.

Dag en nacht liet Gulliver arbeiden aan het opknappen van de boot, totdat deze geheel dicht was; en zoodra die arbeid afgeloopen was, begon hij aan het approviandeeren van het vaartuig.

Inmiddels waren gezanten van Lilliput in Blefoeskoe gekomen, met het koninklijk bevel aan Gulliver, onmiddellijk naar Lilliput terug te keeren, daar zijn verloftijd reeds lang voorbij was; zoo hij het niet deed, zou hij als landverrader worden beschouwd, van zijn rang als groot-admiraal en Nardac vervallen worden verklaard, en naar de landswet ter dood worden veroordeeld.

De gezanten hadden bovendien de opdracht, den keizer van Blefoeskoe mede te deelen, dat de koning van Lilliput van zijn keizerlijken broeder, in het belang van den vrede en de vriendschap tusschen de beide rijken, verwachtte, dat hij, zoo de reus Gulliver niet vrijwillig wilde terugkeeren, dezen aan handen en voeten geboeid en op een groot vlot geladen, naar Lilliput zou doen overbrengen, opdat hij daar zijn straf als landverrader zou ondergaan.

Drie dagen lang beraadslaagde de keizer van Blefoeskoe met zijn generale raden, wat hem in dit geval te doen stond. Toen gaf hij den gezanten van den koning van Lilliput na rijp beraad het bescheid: dat hij het aan de Lilliputters overliet, Gulliver tot den terugkeer te bewegen, daar het hem, zooals de Lilliputters uit eigen ervaring weten konden, aan de macht ontbrak den reus tegen diens wil te boeien.

Bovendien had Gulliver in de laatste dagen een groot schip gebouwd, waarmede hij naar verre landen wilde reizen; de keizer kon hem dit onmogelijk beletten, daar Gulliver niet tot zijn onderdanen behoorde.

Met dit antwoord liet de koning de gezanten naar Lilliput terugkeeren.

Gulliver liet den keizer van Blefoeskoe zijn dank overbrengen voor de genomen beslissing en hem mededeelen, dat hij om iedere onaangenaamheid voor Blefoeskoe te voorkomen, dadelijk bereid was te vertrekken, en slechts wachtte op de keizerlijke machtiging daartoe.

Die machtiging werd onmiddellijk gegeven.

De keizer kwam met zijn geheele familie en zijn gevolg aan de plaats van afvaart, en Gulliver knielde nog eens neer, om van den keizer afscheid te nemen. Deze liet den reus vijftig beurzen, ieder met tweehonderd goudstukken gevuld, en zijn portret, levensgroot geschilderd, als afscheidsgroet overhandigen. Bovendien kreeg Gulliver het vleesch van honderd ossen, driehonderd schapen, honderd vaten water en vijftig vaten wijn aan boord; benevens zes levende koeien, twee stieren, zes levende schapen en zes bokken, een aanzienlijke hoeveelheid hooi en een zak graan.

Om tien uur des morgens zeilde Gulliver, na hartelijk afscheid te hebben genomen, en onder het gejuich der toegestroomde menigte, weg, koers zettend in noordelijke richting. De wind,





die uit het zuidoosten woei, dreef zijn bootje snel voort, en spoedig was het strand van Blefoeskoe aan zijn blikken onttrokken.



Den heelen dag zeilde Gulliver voort; tegen den avond haalde hij het zeil in, legde zich op den bodem van de boot neer en sliep weldra vast van vermoeienis en uitputting.

Toen hij ontwaakte brak juist in het oosten de dag aan.

Snel zette hij zijn zeil weder op, en hervatte bij kalme zee zijn tocht in noordelijke richting. Nergens was echter een schip te ontdekken.

Om drie uur in den namiddag zag hij door zijn verrekijker voor zich uit een zeilschip, dat in zuidwestelijke richting voer; nadat hij langen tijd tevergeefs gepoogd had de aandacht te trekken, schenen zijn signalen eindelijk opgemerkt te worden. Op het schip werd een groote vlag geheschen, die Gulliver echter door den afstand nog niet kon herkennen, en een kanonschot afgevuurd. Toen wendde het schip zijn steven, en zette het koers naar Gulliver's boot.

Gulliver meende, dat zijn hart van blijdschap zou bersten, toen hij het schip zag naderen en daarop de Engelsche vlag, de vlag van zijn vaderland, herkende. Zoodra hij langs 't schip kon komen, legde hij zijn boot vast en klom hij met zijn heele lading aan boord.

Hij was nu aan boord van een Engelschen koopvaarder, die van China door het noordelijk deel der Stille Zuidzee naar Engeland terugkeerde. Het was een mooi, snelvarend schip, dat onder bevel stond van een uitstekend zeeman, kapitein Riddel, die niet weinig verbaasd was, in deze weinig bezochte wateren een landsman aan te treffen, die eenzaam in een bootje ronddreef.

Nadat Gulliver zich wat hersteld had, vertelde hij zijn ervaringen; de kapitein meende aanvankelijk, dat hij door de doorgestane gevaren zijn verstand verloren had. Maar toen Gulliver, om zijn verhaal te bevestigen, uit een kleine kist de levende koeien, stieren, schapen en bokken, allen in miniatuur-formaat, te voorschijn haalde, en ze voor den kapitein op de kajuitstafel plaatste, waar zij rondliepen en van het hun voorgehouden hooi aten - moest de kapitein hem wel gelooven.

Ook toonde Gulliver den kapitein het goudgeld, dat de keizer van Blefoeskoe hem gegeven had, en het portret van dien keizer. Na deze bewijsstukken was natuurlijk aan de waarheid van Gulliver's verhaal niet meer te twijfelen.

De thuisreis verliep gunstig. Met goeden wind zeilde het schip langs Madagascar, en spoedig kwam de Kaap de Goede Hoop in 't gezicht. Daar werd versch water ingenomen, en zoo werd de reis naar het vaderland voortgezet.

Op den 2en April 1702 kwam Bristol in het gezicht en korten tijd daarna lag Gulliver, na een driejarige afwezigheid, in de armen zijner vrouw, die hem al dood gewaand had.

Het meegebrachte vee uit Blefoeskoe plaatste Gulliver op een weitje in zijn tuin, en liet het voor geld zien, waardoor hij een aanzienlijk vermogen verkreeg. Hij had daarvan rustig en onbezorgd in Engeland kunnen leven. Maar gewoon aan het zwerven kon hij het aan den vasten wal niet uithouden. En zoo besloot hij, om als scheepsdokter met den beroemden kapitein Nikolaas een reis om de wereld te maken.





II.

Gulliver's reis naar het land der reuzen.


Hoofdstuk I.

Gulliver's aankomst in Brobdingnag.


Het was een prachtige herfst in Engeland. De bladeren kleurden zich in de milde zonnestralen, en duizenden herfstbloemen sierden veld en bosch en weide, als wilde het scheidende jaar met een geurigen groet afscheid nemen van de bewoners des lands, en van hen, die op het schip de Avonturier met kapitein Nikolaas uitzeilden, om een reis om de wereld te maken.

Gulliver was aan boord als scheepsdokter. De zucht naar avonturen en de wensch vreemde menschen en steden te zien, lieten hem geen rust; zij dreven hem weder voort, uit het stille, behagelijke huis, naar buiten, nieuwe gevaren en ontberingen tegemoet.

Na een lange, moeielijke, maar overigens niet ongelukkige reis, was het schip de zuidpunt van Afrika omgezeild en de Straat van Madagascar gepasseerd; het kwam nu in de streek der passaatwinden, de streek der taifoons, die met volkomen windstilte en prachtig weder beginnend, overgaan in de gevaarlijkste stormen, welke de zeeman kent, en die reeds zoo menig goed schip met zijn bemanning een graf in de golven hebben doen vinden.

Zoo ging het ook met het schip de Avonturier.

Een volkomen windstilte had reeds den geheelen dag en een gedeelte van den nacht geheerscht; vriendelijk schitterden de sterren aan het firmament, en niemand dacht aan gevaar.

De tweede stuurman had de wacht en liep aan stuurboord op en neer. Alles was rustig en stil op het schip, om welks boeg de golven ruischten. Geen zuchtje was merkbaar.

Lang liep de stuurman in gedachten verzonken op en neer; stevig klonken zijn zware stappen, terwijl hijzelf met zijn geest in het vaderland verwijlde.

Plotseling schrikte hij uit zijn droomerij op. Wat was dat? Waar waren de schitterende sterren gebleven? De hemel zag er donker en onheilspellend uit. Er was geen twijfel aan: een ontzettend onweder was in aantocht, en het was te verwachten, dat dit zeer spoedig zou losbarsten.

Snel begaf de stuurman zich naar de kajuit van den kapitein, om dezen te wekken. Toen Nikolaas vernam, welk een verandering in het weer gekomen was, wierp hij zich in de kleeren, zette zijn zuidwester op en kwam op het dek; dadelijk nam hij het commando over, daar zijn ervaren zeemansblik hem toonde, dat gevaar in aantocht was.

Nauwelijks was het bevel: 'Alle hens aan dek! Sluit de luiken!' gegeven, of reeds bulderde de wind zoo hevig, dat het topzeil in flarden gescheurd en met de ra op het dek geslingerd werd, gelukkig zonder iemand te kwetsen. De behendigste matrozen moesten snel in het want, om de zeilen te reven. Moeilijk was de arbeid, want de woedende storm vulde het strakgespannen zeildoek, en als een pijl uit den boog vloog het schip voort.

'Schoten los!' kommandeerde kapitein Nikolaas.

Dadelijk vlogen de zeilen en kletsten tegen de masten; maar snel waren zij door de stevige vuisten van de matrozen gevat, en ingehaald.

Als een notedop danste de Avonturier op de woedende golven.

De snelheid van het schip matigde zich wat, toen de zeilen geborgen waren, want de kapitein had slechts het halfgereefde fokzeil laten staan, dat den stormwind weinig ruimte bood. Nu eens schoot het schip snel in de diepte en begroef zijn boegspriet in de golven, dan weer richtte het plotseling zijn kop op en scheen de steile helling van een golf te beklimmen, die het tegenstormde. De masten kraakten, de touwen klepperden, de planken bogen, alsof zij barsten zouden.

Een stortzee vloog over het achterdek en wierp den man aan het roer neder. Snel was een ander bij de hand, die hem verving. Zee na zee stortte over het dek.

En terwijl het schip steunend en krakend door de woedende golven werd heen en weer geslingerd, poogde kapitein Nikolaas na te gaan in welke richting het ging; want in het half uur, dat de storm woedde, was het schip volkomen uit zijn koers geslagen.

De kompasnaald ging zoo onstuimig heen en weer, dat het onmogelijk scheen te bepalen, waar het zuiden of het noorden, het oosten of het westen lag.

En de wind veranderde ieder oogenblik van richting.

Nu eens stond hij met alle kracht aan stuurboordzijde en dreigde het schip naar lijzijde over te werpen; en nauwelijks lag het weer recht, of de woedende orkaan greep het aan bakboord en wierp het om, zoodat men meende, dat het schip aan stuurboord slagzij zou krijgen.

En dan weer scheen het met een sprong vooruit te worden gedreven.

Alle moeite van kapitein Nikolaas, om in de dichte duisternis iets waar te nemen, was vergeefsch. De ongeregelde gang van het schip maakte elke waarneming tot een onmogelijkheid.

Het eenige lichtpunt in dezen strijd met de elementen was, dat het schip zich in volle zee bevond en van dreigende klippen niets te vreezen had. Het was sterk genoeg, om den storm te kunnen verduren.

Doch de onzekerheid, waarin kapitein Nikolaas zich bevond, over de richting van het schip, verdubbelde zijn opmerkzaamheid; hij gevoelde, dat hij verantwoordelijk was voor het leven der bemanning, voor de rijke lading van het schip en voor het behoud van het vaartuig zelf.

Als de storm een vaartuig over berghooge golven jaagt, en het dan weer onbarmhartig in een diepen afgrond slingert, het als een speelbal nu op de eene, dan op de andere zijde werpt, dan schijnt het onmogelijk, een verandering in de beweging van het schip waar te nemen, te meer als het gehuil van den wind, het donderend gedruisch der golven, het kraken van het schip zelf zulk een rumoer veroorzaken, als het gewoel van een veldslag. Maar het gehoor van den geoefenden zeeman scherpt zich onder gevaren, zooals de blik van den adelaar, die hoog boven de spitsen der bergen zweeft, scherper wordt, naarmate het zonlicht meer verblindend wordt teruggekaatst door de eeuwige sneeuw van de in de wolken uitstekende gletschers.

Kapitein Nikolaas, die geen hand voor oogen kon zien, moest geheel op zijn gehoor afgaan; en duidelijk vernam hij toch iedere verandering in den golfslag, iedere wijziging in de beweging van het schip.

Juist had hij, voor de zooveelste maal, het stuurrad weder aangevat, om na te gaan of het schip nog aan het roer gehoorzaamde, toen hij plotseling een tegenstand meende te voelen, die de kracht van het roer scheen te belemmeren. Hij luisterde met alle inspanning.

Ondanks de vreeselijke branding, die het schip voortdurend omspoelde, meende hij toch te merken, dat de zee holler werd, dat de golven met kortere tusschenruimten over elkaar heen sloegen, en dat vooral van bakboordzijde een niet te overwinnen kracht poogde het schip over stuurboord te werpen.

Vreezende in een strooming geraakt te zijn, die het schip naar een onbekend land dreef, gaf hij het stuurrad aan den eersten stuurman over, met bevel recht vooruit te sturen, en begaf zich snel naar het voordek. Den uitkijk in den mast beval hij al zijn aandacht in te spannen, en hijzelf staarde met zijn aan de duisternis gewende oogen scherp vooruit. Maar hij kon niets verdachts ontdekken.

Hij keerde daarom naar het stuur terug en vond hier alles onveranderd, juist zooals hij het kort te voren had verlaten.

Nu besloot hij alles te doen wat mogelijk was, om uit de gevaarlijke strooming te komen, het kostte wat het wilde.





Hij begaf zich naar de commando-brug en commandeerde in de spreektrompet:

'Stormfok los!'

Dof klonk het commando over het schip. Een oogenblik fladderde het zeil in den wind, toen was het bevestigd.

'Marszeil los!' - 'Schoten los!' - 'Stuur aan lij!'

Kort na elkander klonken deze bevelen.

Onder den druk der zeilen wendde het schip zich met ontzettend gekraak; de stormwind greep met razend geweld in de gespannen zeilen, en na korten tijd dreef het schip weer in de gewenschte richting.

Maar toen greep de stroom het weder en dwong het diens loop te volgen.

De pas ontplooide zeilen moesten met groote moeite weer worden ingehaald, zou het schip niet kenteren. En zonder eenigen weerstand te kunnen bieden, moest het zich aan den stroom overgeven.

Plotseling klonk van den uitkijk in den mast de kreet:

'Land vooruit!'

Aller oogen wendden zich verschrikt en angstig naar de aangegeven richting.

Daar klonk alweer:

'Land aan stuurboord!' - 'Aan bakboord land!'

Wanhopig staarde kapitein Nikolaas eerst in de eene, toen in de andere richting.

Hemelhooge, spitse rotsen stonden dreigend rechts en links, en tusschen deze joeg het schip door als een pijl uit den boog.

'Stuur vooruit!' commandeerde de kapitein, met een stem, die door de echo der rotsen werd herhaald.

Gehoorzaam volgde het schip den druk van het roer.

Nog eens maakte de Avonturier een sprong over de golven - en toen zeilde het schip plotseling, als door een tooverslag, in een kalm, rustig water.

De rotsen aan beide zijden waren verdwenen, het vaarwater vrij, voor zoover het oog tenminste in de duisternis ontwaren kon.

Het woeden van den storm, het donderend gehuil van wind en golven klonk nog gedempt uit de verte, de licht bewogen wateren streelden liefkoozend de zijden van de Avonturier, die zacht schommelend over het gladde water gleed.

'Goddank! wij zijn gered, en behouden in een baai!' riep kapitein Nikolaas; en dadelijk daarop klonk de stem van den man aan het lood:

'Twaalf vademen!'

'Anker los!' beval kapitein Nikolaas; suizend schoot het anker in de diepte, een heftige ruk volgde en het schip lag onbewegelijk.

De enkele uren tot aan de morgenschemering werden den uitgeputten mannen gaarne gegund om te slapen. De kapitein zelf bleef met de manschappen, die voor den wachtdienst noodig waren, aan dek, en weldra was alles in diepe rust op het schip.

Toen in het oosten het morgenrood den hemel kleurde, keek kapitein Nikolaas eens om zich heen. Het schip lag in een baai, door een nauwe rotspoort van de zee gescheiden; als door een wonder was het schip, zonder tegen de rotsen te loopen, door de nauwe engte binnengevallen.

Aan de eene zijde der baai strekte zich, een paar honderd meter van den oever verwijderd, een groot, dicht bosch uit, dat, naar den omvang der stammen te oordeelen, eeuwen oud moest zijn. Daartegenover lag een eindelooze vlakte met manshoog gras begroeid. Achter het bosch meende kapitein Nikolaas rookwolken te bespeuren, die op de aanwezigheid van menschen wezen.

Zoodra de bemanning gewekt was, moest de eene helft, onder leiding van den scheepstimmerman, de schade, die het schip door den storm geleden had, herstellen. De anderen werden van wapens voorzien; een boot werd afgelaten en met watertonnen gevuld, en onder aanvoering van den eersten stuurman werd een convooi naar land gezonden, om water te halen.

Gulliver had van den kapitein vergunning gekregen aan deze expeditie deel te nemen; hij wilde de kust onderzoeken, waar hij wellicht vreemde planten of dieren kon vinden.

In een kwartiertje was de kust bereikt, waar de landing zonder moeite plaats had. Maar nergens was een stroom of bron te vinden, en evenmin kon eenig spoor worden ontdekt van menschelijke bewoners.

Op bevel van den stuurman bleven vier man op wacht bij de boot, terwijl de anderen langs den oever gingen, om frisch drinkwater te zoeken.

Gulliver begaf zich in een tegenovergestelde richting, om planten en kruiden te zoeken, die hier in tropische weelde groeiden. Toen hij op een rotsig, onvruchtbaar stuk land gekomen was, werd hij het plantenzoeken moede, en keerde hij terug naar de plaats, waar de boot moest liggen. Maar wie beschrijft zijn verbazing, toen hij zag, dat zijn scheepsgenooten, zonder het afgesproken sein te hebben gegeven, reeds in de booten zaten en uit alle macht naar het schip terugroeiden. Hij wilde hen toeroepen terug te keeren, toen hij ontwaarde, dat een reusachtig wezen, brieschend van woede en tot aan zijn knieën door het water wadend, zijn lotgenooten achtervolgde. De reus was zoo groot als een kerktoren, en zijn geroep klonk als de donder, terwijl het water hoog opspatte onder zijn voetstappen.

Gelukkig had de boot een belangrijken voorsprong, en was de zee bezaaid met scherpe klippen, zoodat de reus moeielijk vooruit kon komen.

Gulliver zag, dat hij, na vergeefsche pogingen om de boot in te halen, de nuttelooze vervolging opgaf, en naar het land terugkeerde; maar tevens zag hij tot zijn grooten schrik, dat de Avonturier, toen de boot aangekomen was, de zeilen heesch en trotsch als een zwaan door de enge rotspoort langzaam naar de open zee zeilde.

Zoo snel als hij kon, begaf Gulliver zich naar de dichtst nabij zijnde rots, en beklom die met razenden spoed, om door een sein de aandacht der schepelingen te trekken; maar tevergeefs.

Langzaam verdween het schip uit zijn gezichtskring.

Van de rots, waar Gulliver stond, had hij een heerlijk uitzicht op het land; hij kon nu goed zien, dat het volkomen bebouwd was. De graanvelden waren echter niet zoo als de onze, maar van ongekende hoogte. Iedere halm had de dikte van een jongen boom en was zeker tien meter hoog.

Gulliver keek eens rond, en daalde toen van zijn hoog standpunt af. Beneden vond hij een tamelijk breeden weg, die den bewoners van het land slechts als voetpad door het graanveld diende. Op dien weg liep Gulliver een tijdlang voort. Hij kon er echter niet rechts of links zien, daar de hooge halmen hem het uitzicht beletten. Nadat hij ongeveer een uur geloopen had, was Gulliver aan het einde van den weg gekomen; hij stond voor een reusachtige trap van vier treden, die elk zeker dubbel zoo hoog waren als hijzelf, zoodat hij er onmogelijk kon opklimmen.

Rechts en links sloot zich aan deze trap een levende heg aan, van minstens twintig meter hoogte. En terwijl Gulliver bezig was een opening te zoeken om er door te kruipen, zag hij uit het veld een bewoner des lands aankomen, die nog grooter en steviger was, dan de man die in het water de boot achtervolgde.

Gedreven door schrik en vrees, liep Gulliver naar het naastbijzijnde graanveld om zich te verbergen. Uit zijn schuilhoek zag hij, dat de reus op de bovenste trede bleef staan, rondkeek en met een stem, die als een donderslag klonk, iemand riep, waarbij hij met zijn armen, die de lengte hadden van molenwieken, onbegrijpelijke teekens gaf.

Weldra klonk uit de verte een antwoord, met dezelfde luidruchtigheid gegeven, en van achter de heg verschenen zes mannen, met zeisen gewapend, die zeker tienmaal grooter waren dan de bij ons gebruikelijke. De eerst aangekomene, die, naar uiterlijk en kleeding te oordeelen, de baas van de anderen scheen te zijn, gaf hun in een voor Gulliver volkomen onverstaanbare, maar welluidende taal eenige bevelen. De zes bogen toestemmend en begonnen het graan, waarin Gulliver zich verborgen had, af te maaien.

Dit maakte een geluid, alsof een troep houthakkers bezig was in een bosch boomen te vellen; verschrikt zocht Gulliver tusschen de halmen door een uitweg, om aan de moorddadige zeisen te ontkomen. Maar hij kon slechts langzaam vooruitkomen, want vaak stonden de korenhalmen zoo dicht bij elkaar, dat hij er zich met moeite tusschen door moest werken.

En toen hij op een plaats was aangekomen, waar regen en storm de halmen hadden neergebogen, was het hem geheel onmogelijk verder te vluchten; en steeds zag hij de reusachtige maaiers nader en nader komen....

Gulliver voelde zijn krachten verlammen, en wanhopig zocht hij een plaatsje in een voor, om den zekeren dood af te wachten.

In dien vreeselijken toestand bedacht hij vol weemoed hoe





lichtzinnig hij de zijnen in het vaderland had verlaten, om zich door zijn lust naar reizen en avonturen in zulk een gevaar te storten, waar hem nu een ontzettende dood wachtte.



Toen een der reuzen zoo dicht bij hem kwam, dat hij moest vreezen door dezen vertrapt of door zijn zeis in het volgende





oogenblik in tweeën gesneden te worden, stiet Gulliver een schellen angstkreet uit. De reus hield op met maaien en keek nieuwsgierig naar den grond; toen hij Gulliver ontdekte, bukte hij zich snel, om met de voorzichtigheid, die men pleegt te hebben wanneer men een klein onbekend dier wil vastpakken, naar hem te grijpen. Nog eens poogde Gulliver door een zijsprong aan den reus te ontkomen - maar het was te laat. - Een oogenblik later had de reus hem beet, tusschen vinger en duim, en hield hem ongeveer een meter van zijn gezicht, om hem met zijn reuzenoogen beter te kunnen bekijken. Gulliver kon niet anders doen, dan zich in zijn lot schikken, en hoewel de druk der vingers van den reus hem de ribben deed kraken, hield hij zich heel rustig. Hij vouwde zijn handen, als om genade te smeeken, en verzocht met weemoedige stem, dat de reus hem zou loslaten.



Deze scheen door Gulliver's gebaar buitengewoon verbaasd te zijn, stak den kleinen man in zijn vestzak, zoo behoedzaam alsof hij een zeldzaam diertje was en liep, zooals Gulliver uit de hevige schokken meende te kunnen opmaken, snel naar zijn heer, dien Gulliver het eerst had gezien, en die een welvarend pachter scheen te zijn. Hem toonde de knecht de vondst. Ook de boer was uitermate verbaasd. Hij beschouwde Gulliver van alle zijden, blies hem, om zijn gezicht beter te kunnen zien, de haren van het voorhoofd, waarbij Gulliver bijna den adem verloor, en riep toen de andere knechts; hij vroeg dezen, naar Gulliver later vernam, of zij nog niet zulk een klein wezen in het graan hadden zien loopen. Zij antwoordden ontkennend, waarop de pachter hen verzocht bij het maaien voorzichtig te zijn en goed op te letten.

De pachter legde Gulliver op den grond; dadelijk stond hij op en liep heen en weer, om den reus te doen zien, dat hij geen plan had weg te loopen. Alle reuzen plaatsten zich in een kring rondom Gulliver en keken belangstellend naar diens bewegingen. Hij bleef in het midden van den kring staan, nam zijn hoed af, maakte een diepe buiging voor den pachter, viel toen op de knieën en hief eenige malen de handen op, als om genade smeekend.

De pachter scheen zich nu overtuigd te hebben, dat hij met een redelijk wezen en niet met een zonderling insect te doen had, want hij sprak Gulliver eenige malen aan. Doch deze kon geen woord van hetgeen de pachter zeide verstaan, en schudde daarom met vragenden blik het hoofd. Toen trachtte Gulliver zich in de talen, die hij kende, verstaanbaar te maken, maar hoewel de reus zijn oor dichtbij Gulliver's gezicht hield, was het pogen vergeefsch. Zij konden elkaar niet verstaan en moesten trachten, zich met teekens begrijpelijk te maken.

De pachter zond de knechts weer naar hun werk, nam Gulliver zacht in zijn hand, en droeg hem in huis, om hem aan zijn vrouw te laten kijken. Deze gaf bij het gezicht van het mannetje een gil en liep weg, zooals vrouwen bij het zien van spinnen plegen te doen. Zij had in oude boeken wel eens gelezen, dat er heel kleine kobolden of kabouters zijn, die de menschen met allerlei plagerijen vervolgen en hen voor het leed, dat zij hun doen, ernstig benadeelen. Voor zulk een kabouter hield zij Gulliver.

Ondanks het tegenstribbelen van zijn vrouw, bracht de pachter Gulliver in de kamer en zette hem op tafel; eerst nadat zij het dwergmannetje een tijdlang door de deur had waargenomen, werd de pachtersvrouw minder bevreesd, zij kwam zelfs dichterbij en streelde den kleine.

De tijd van het middageten naderde.

Een der knechts droeg het eten op in schotels, die zoo groot waren als fonteinbakken. Aan tafel zaten, behalve de pachter en zijn vrouw, drie kinderen, een meisje en twee jongens, en een oude grootmoeder, die een reusachtigen bril op den neus droeg.

De pachter plaatste Gulliver op eenigen afstand van zich op de gedekte tafel, terwijl de vrouw een stukje vleesch voor hem sneed, wat brood aan kruimels maakte, en hem dit op een houten poppenschoteltje toereikte.

Gulliver maakte voor de vrouw des huizes een diepe buiging, haalde mes en vork uit zijn zak en begon te eten, tot groot genoegen van alle aanwezigen.

Hij kreeg ook een klein likeurglaasje vol wijn, dat hij met beide handen moest aanpakken; met een buiging dronk hij op





het welzijn der gastvrouw, wat opnieuw het gezelschap aanleiding tot vroolijkheid gaf.



Nu gaf de pachter Gulliver een teeken, om dichter bij hem te komen; Gulliver marcheerde onverschrokken op hem toe, toen plotseling de jongste zoon, een ondeugende knaap van ongeveer 10 jaar, die naast vader aan tafel zat, Gulliver bij de beenen pakte en hem onder luid gejuich in de lucht zwaaide.

Gelukkig nam de vader hem Gulliver dadelijk af, en gaf tegelijk den jongen een oorveeg, die klonk alsof er twee ijzeren deksels tegen elkaar werden geslagen. Hij zette Gulliver behoedzaam op tafel, bezorgd of hij gewond was. Maar de scheepsdokter zwaaide driemaal met zijn hoed, ten teeken dat hem geen leed overkomen was. Hij vreesde echter, dat de knaap, tengevolge der ontvangen straf, een geheimen wrok tegen hem zou blijven koesteren, zooals bij ondeugende kinderen wel eens meer het geval is, en daarom knielde Gulliver voor den pachter neder, wees herhaaldelijk op den knaap en gaf door teekens zoo goed mogelijk te kennen, dat de pachter zijn zoon zou vergeven. De vader voldeed aan dien wensch, en stond zijn zoon zelfs toe, Gulliver zacht te streelen.

Onder het eten sprong de lievelingskat der familie bij grootmoeder op schoot; het beest was ongeveer tweemaal zoo groot als bij ons een os. De kat spon van genot, toen de oude vrouw haar streelde en voerde. Het woeste uiterlijk van de poes bracht Gulliver wel eenigszins van streek; maar toen hij merkte, dat het beest geen acht op hem sloeg, werd hij stoutmoediger en ging hij een keer of vijf zes voor de kat heen en weer. Hij kwam daarbij tot op een halven meter afstand van de poes, die verschrikt terugweek, toen zij hem zag.

Tegen het einde van het middagmaal kwam een kindermeisje binnen met het jongste kind, ongeveer een jaar oud, op den arm. Nauwelijks had deze kleine Gulliver gezien, of zij begon jammerlijk te schreeuwen en met handen en voeten te trappelen, op kinderlijke wijze den wensch uitende, het aardige speelgoed in handen te mogen hebben.

De moeder was onvoorzichtig genoeg, Gulliver op te nemen en in handen van het kind te geven, dat naar kindergewoonte den kleinen man dadelijk in den mond stak.

In zijn doodsangst begon Gulliver zoo hard om hulp te schreeuwen, dat het kind verschrikt het speelgoed wegsmeet; en zonder twijfel zou Gulliver den hals gebroken hebben, zoo de moeder hem niet in haar schort had opgevangen. Om het kind gerust te stellen, maakte het kindermeisje met een rammelaar, die uit een groot met keisteenen gevuld ijzeren vat bestond, dat met een touw om den hals van het kind was vastgemaakt, zulk een oorverdoovend leven, dat den armen Gulliver hooren en zien verging.

Het eten was afgeloopen, de deur ging open en twee honden





kwamen binnen, zoo groot als olifanten, die op tafel begonnen te zoeken naar kliekjes. De pachter stond op en ging met de beide honden naar buiten, nadat hij vooraf, zooals uit zijn bewegingen duidelijk op te maken was, zijn vrouw had opgedragen, met de grootste zorg op den kleinen man te passen, dat hem geen leed zou overkomen.



De kinderen keken nog een poosje toe, toen Gulliver tusschen de schotels en borden heen en weer liep, en vooral het dochtertje van den pachter had geen oog van het mannetje af, en paste op hem als op een kostbaar kleinood.

Gulliver was door de opwinding en vermoeienis slaperig; de vrouw des huizes had dit opgemerkt, en droeg hem op haar hand naar de slaapkamer, waar zij hem op het kussen van het bed legde en met een grooten witten zakdoek toedekte.

Gulliver had eenige uren vast en rustig geslapen, toen hij wakker werd door een gedruisch op het bed; tot zijn grooten schrik zag hij twee reusachtige muizen, die hem, zoo hij doorgeslapen had, zeker zouden hebben gebeten. Een er van was reeds dicht bij zijn gezicht. Gulliver sprong op, trok zijn degen, om zich te verdedigen, en trof met een snellen stoot het dier in de borst, zoodat het dood voor zijn voeten bleef liggen, terwijl de andere muis snel wegliep.

Gulliver bleef nu een poos op het dek heen en weer loopen, totdat er iemand zou komen; hij durfde niet meer te gaan slapen, en door de ongewone hoogte van het bed was het hem onmogelijk er af te klimmen. Toen de reuzenvrouw na eenigen tijd kwam, om naar Gulliver te zien, was zij over den door hem gevoerden strijd niet weinig verbaasd. Zij nam Gulliver op de hand, liefkoosde hem, en bracht hem in de kamer harer dochter, waar zij hem op tafel plaatste. Vol trots toonde Gulliver haar zijn bloedigen degen.

De vrouw riep haar negenjarig dochtertje, een lief, welopgevoed kind, en droeg haar op, Gulliver goed te verzorgen, daar zijzelf nog eenig werk in den tuin moest verrichten.





Hoofdstuk II.

Gulliver komt in de hoofdstad des lands.


Aanvankelijk was Gulliver bang voor het meisje, vreezend, dat zij hem te zeer zou plagen; maar spoedig zag hij in, dat het reuzenkind veel te bezorgd was voor zijn welzijn, om hem leed te doen. Zij behandelde hem als een pop. Handig maakte zij een bedje voor hem in haar poppenwieg, die zeker zoo groot was als Gulliver's ledikant tehuis; die wieg bleef zijn slaapplaats, zoolang hij in het huis van den pachter vertoefde. Het meisje plaatste de wieg in een vierkante kist en deze weder op een soort schommel, om Gulliver te beschutten voor elken aanval van dieren, gedurende zijn slaap. Men kan zich voorstellen, met welk een gevoel van welbehagen hij zich op het zachte bedje uitstrekte.

Van het fijnste linnen, dat zij krijgen kon, maakte zij allerlei onderkleeren voor hem; maar hoe fijn het ook was, het scheen Gulliver nog grover dan het grofste, dat hij ooit gezien had.

Van den eersten dag af werd de dochter van den pachter Gulliver's onderwijzeres in de landstaal. Zij wees op de verschillende voorwerpen, en noemde die dan tevens bij den naam; in een paar dagen had hij reeds zooveel woorden geleerd, dat hij zich al aardig verstaanbaar kon maken.

Zij gaf Gulliver den naam 'Gildrig', waarmede hij weldra door alle leden van het gezin des pachters werd genoemd, en dien hem gedurende zijn geheele verblijf in Brobdingnag gegeven werd. Die naam had ongeveer de beteekenis van het latijnsche woord: 'Homunculus', wat zooveel zeggen wil als 'klein menschelijk wezen'.

In den geheelen omtrek was het natuurlijk spoedig bekend, dat de pachter op zijn graanland een zonderling wezentje gevonden had, dat heelemaal precies op een mensch geleek, maar zoo groot was als een vinger; dat dit wezen een eigen taal had, maar ook al woorden van de Brobdingnagsche landstaal zeggen kon; dat dit wezentje alle bevelen, die men hem gaf, dadelijk uitvoerde, kwam als men riep en zich heel aardig en beleefd gedroeg. Een vriend van den pachter, die in de buurt woonde, kwam aanloopen, om zich van de waarheid van dit verhaal te overtuigen; Gulliver moest voor hem over de tafel loopen, zijn degen trekken, zijn hoed afzetten en een buiging maken, kortom allerlei kunstjes vertoonen. Die vriend gaf den pachter den raad, Gulliver als natuurwonder op de kermissen in het land te laten kijken; daarmede kon hij zeker veel geld verdienen. Den pachter scheen dit een goed denkbeeld, en daar het juist kermis was in de nabijgelegen stad, wilde hij er dadelijk de proef mee nemen. In een doosje bracht hij Gulliver er heen. Zijn dochter moest mede, om voor Gulliver te zorgen, en in de doos plaatste zij het poppenledikant, opdat Gulliver tenminste zacht zou kunnen liggen. Maar desondanks werd Gulliver gedurende de reis, over hobbelige straatwegen, ontzettend zeeziek.

Hoe ziek hij ook was, werd Gulliver, dadelijk na de aankomst in de stad, in een logement in een groote kamer op een tafel geplaatst; zijn verzorgster ging op een stoel bij de tafel zitten om op hem te passen en hem te zeggen, wat hij telkens doen moest.

En nu moest hij, voor een voortdurend afwisselend publiek, telkens dezelfde bewegingen maken; op tafel rondloopen, zijn degen trekken en daarmede schermen, buigingen maken, met een stroohalm excerceeren als met een geweer, en ten slotte eenige vragen, die het meisje hem deed in de landstaal, beantwoorden. Zeer streng lette zij er op, dat geen der toeschouwers Gulliver aanraakte, en bij iedere voorstelling werd dit verbod herhaald.

De pachter scheen met het te kijk stellen van den dwerg veel geld te verdienen. Hij liet in die stad voor Gulliver een aardig huisje maken, en begon hem ook een beetje te ontzien; de onophoudelijke vertooning den geheelen dag door greep Gulliver zoo aan, dat hij den tweeden avond flauw viel. Het duurde twee dagen, eer hij, onder de zorgvuldige verpleging van zijn verzorgster, weer zoover hersteld was, dat de voorstellingen, zij het ook in beperkte mate, konden worden hervat.

Maar toch was Gulliver hartelijk verheugd, toen de kermis voorbij





was, en hij weder naar de stille pachthoeve werd gebracht.



Ongeveer twee maanden had Gulliver nu zorgeloos op de boerderij doorgebracht, toen de pachter besloot den raad van zijn vriend te volgen, en met Gulliver naar de hoofdstad des lands te gaan, om hem daar voor geld te laten kijken.

De pachter nam ook toen weder zijn dochter, Glumdalclitch heette zij, mede, als verzorgster van Gulliver. Het meisje droeg zijn huisje, welks vloer en wanden met zachte stof waren bekleed, en dat alles bevatte wat voor het levensonderhoud van Gulliver noodig was, gedurende de reis op haar schoot, opdat Gulliver niet zooveel zou te lijden hebben als de eerste maal. Ook nam zij Gulliver, zoo vaak hij het wenschte, uit het huisje, opdat hij frissche lucht zou kunnen krijgen en de streek bekijken, waar zij door reisden. De geheele reis werd ditmaal in korte dagmarschen te paard afgelegd, en na tien dagen kwam Gulliver frisch en gezond in de hoofdstad aan, die Lorbgrulgrud genoemd werd.

Onderweg had de pachter reeds een aardigen duit verdiend, door Gulliver overal, waar zij halt hielden, te laten kijken. En overal waren de menschen toegestroomd, om Gulliver te zien.

In de hoofdstad aangekomen, huurde de pachter dadelijk, in de hoofdstraat, in de onmiddellijke nabijheid van het koninklijk paleis, een huis; hij liet in alle bladen de aankomst van het kleine wereldwonder bekend maken, en overal reclamebilletten aanplakken. Daarop stond te lezen:



ALOM, WIJD EN ZIJD BEROEMD WERELDWONDER.

NOG NOOIT VERTOOND. EENS EN NOOIT WEDER.

DE KLEINSTE MENSCH DER WERELD!!

Wie beenen heeft, die reppe zich, en wie oogen heeft om te zien, die ga kijken, naar dit merkwaardige natuurproduct, zonder weerga op de geheele wereld.

Komt, ziet, en oordeelt!



Dit aanplakbillet trok.

Den volgenden dag stond reeds vroeg in den morgen een dichte drom van toeschouwers voor de woning, waarin de pachter Gulliver te kijk stelde. Een muziekkorps, welks leden een oorverscheurend geluid aan hunne instrumenten ontlokten, was voor het huis opgesteld, om de nieuwsgierigen te lokken. En ieder, die binnen was geweest, was opgetogen over hetgeen hij gezien had; ieder moest erkennen, dat zoo iets werkelijk nog nooit vertoond was.

Zelfs geleerden kwamen en hielden lange twistgesprekken over den aard en de afkomst van Gulliver.

De arme scheepsdokter moest ook hier, tienmaal per dag, op een tafel staan, en tot verbazing der aanwezigen zijn programma





uitvoeren. Daar hij de landstaal nu tamelijk goed kende, verstond hij alles wat gezegd werd.



Maar de geestelijke en lichamelijke inspanning, die van hem geëischt werd, maakte dat Gulliver zich steeds ellendiger begon te gevoelen, hoe meer geld de pachter verdiende.

Hij werd voortdurend magerder, en hoe zeer Glumdalclitch zich er tegen verzette, liet de pachter hem dagelijks zijn kunstjes vertoonen. Toen hij eindelijk inzag, dat Gulliver toch wel sterven zou, besloot hij ondanks de tranen van zijn dochter, Gulliver voor elken prijs te verkoopen.

Het was omstreeks dien tijd, dat een kamerheer der koningin bij den pachter kwam en hem beval, Gulliver dadelijk naar het paleis te brengen, daar de koningin en hare hofdames, die zooveel van dit kleine wonderwezen hadden gehoord, hem wilden zien. De pachter volgde dit bevel op en dreigde Gulliver met zware straffen, zoo hij zich voor het hof niet alle mogelijke inspanning wilde getroosten.

De koningin was met Gulliver's gedrag, zijn geheele optreden, zijn kennis en zijn ontwikkeling hoogelijk ingenomen.

Gulliver knielde op de tafel, voor de plaats waar de koningin zat; de vorstin reikte hem haar slanken vinger, dien Gulliver met beide handen moest vasthouden, en dien hij eerbiedig kuste. Toen hij eenige vragen, die de koningin hem deed, tot haar volle tevredenheid had beantwoord, vroeg zij hem, of hij niet bij haar wilde blijven als lijfhofdwerg, liever dan van plaats tot plaats te trekken en zich voor geld te laten kijken. Met blijdschap verklaarde Gulliver zich hiertoe bereid, als zijn tegenwoordige bezitter hem wilde afstaan; maar tevens verzocht hij, dat zijn leermeesteres en beschermster, Glumdalclitch, die hem steeds met zooveel zorg en liefde had verpleegd, bij hem zou mogen blijven.

De koningin vroeg nu aan den pachter, of hij bereid was Gulliver voor een goeden prijs te verkoopen. Niets kon dezen aangenamer zijn. Maar toch hield hij zich, alsof de scheiding van den kleinen Gulliver hem zwaar zou vallen, en eerst toen de koningin hem duizend goudstukken voor Gulliver bood, stemde hij toe. Ook verkreeg de koningin de toezegging, dat hij zijn dochter Glumdalclitch als verzorgster van Gulliver aan het hof zou laten. Hij verheugde zich er zeer over, dat hij zijn dochter op die wijze een aangename positie bij het hof kon verschaffen, al liet hij er uiterlijk weinig van merken en hield hij zich, alsof het scheiden van zijn kind hem zwaar viel.

Glumdalclitch zelf nam met vreugde het aanbod der koningin aan, ook voor het vervolg voor Gulliver te blijven zorgen.

Maar niemand was blijder over den loop der zaken dan Gulliver; hij was met alles tevreden, als hij maar bevrijd was uit de handen van den pachter, die, zonder met Gulliver's gezondheid rekening te houden, slechts poogde geld en altijd weer geld met hem te verdienen.

De koopsom werd onmiddellijk door den thesaurier der koningin aan den pachter uitbetaald; zoodra hij met het geld





het paleis verlaten had, nam de koningin Gulliver op de hand en droeg hem naar het kabinet des konings, om dezen haar aankoop te laten kijken.



De koning was een zeer ernstig man, met strenge gelaatstrekken; knorrig vroeg hij aan de koningin, of zij aan het kleine diertje zooveel bijzonders zag, dat zij hem daarvoor in zijn belangrijke regeeringszaken kwam storen. Maar de koningin scheen aan dat soort begroeting wel gewoon te zijn, en trok zich er niet veel van aan. Zij plaatste Gulliver op 's konings schrijftafel en beval hem, den koning mededeeling te doen van alles wat hij had beleefd. Gulliver deed dit kort, maar aardig.

Met steeds toenemende verwondering hoorde de koning hem aan.

Toen Gulliver zijn verhaal geëindigd had, werd ook Glumdalclitch in 's konings kabinet geroepen; zij kon alles, wat Gulliver zooeven aan den koning had medegedeeld over zijn leven in het land, volkomen bevestigen.

De koning had aanvankelijk Gulliver voor een kleinen automaat gehouden, maar toen hij in goed gestelde zinnen en op volkomen verstaanbare wijze zijn geheele levensgeschiedenis had verteld, kon ook de koning zijn verbazing niet langer bedwingen.

Maar daar hij de zaak nog altoos niet vertrouwde, liet hij de drie grootste geleerden van zijn rijk komen.

Lang en nauwkeurig onderzochten de drie geleerde heeren Gulliver's lichaam, en zij kwamen, wat zijn persoonlijkheid en zijn aard betreft, tot geheel verschillende gevolgtrekkingen.

Alle drie stemden hierin overeen, dat Gulliver niet volgens de gewone wetten der natuur geschapen kon zijn, maar een bijzonder groote merkwaardigheid was, die het best voor het nageslacht kon bewaard blijven door hem op spiritus te zetten. Twee hunner meenden, dat Gulliver niet tot het menschenras behoorde, maar veeleer tot de dieren moest worden gerekend. De derde betoogde echter, dat Gulliver zeker een heel klein dwergje was. Maar daar de kleinste dwerg van het land, de lievelingsdwerg van de koningin, in vergelijking met Gulliver nog altoos een reus was, werd deze meening door de beide anderen heftig bestreden.

Na langdurige discussies werden zij het eens, dat Gulliver het product van een zonderlinge speling der natuur was.

Dit werd Gulliver toch een beetje te erg. Vrijmoedig wendde hij zich tot den koning en gaf hem de verzekering, dat hij uit een groot en rijk land kwam, waar millioenen menschen, van dezelfde soort en grootte als hij, in steden en dorpen wonen; waar de grootte van huizen, boomen en dieren in dezelfde verhouding staat tot die van de menschen als hier te lande, en waar veld- en boschcultuur, mijnarbeid en scheepvaart wordt beoefend als hier....

Wat de heeren, over wier wetenschap hij heelemaal geen oordeel wilde uitspreken, over hem hadden beweerd, was volkomen onjuist.

Met een minachtend lachje op de lippen hoorden de drie geleerden Gulliver's mededeelingen aan. Maar de koning, die Gulliver's betoog nog niet zoo heel dwaas vond, liet dadelijk den pachter halen, die Gulliver had gevonden, om van hem nogmaals het verhaal te hooren van de wijze, waarop hij Gulliver gevonden had. En langzamerhand begon de koning aan het verhaal van den kleine meer geloof te slaan, dan aan de beweringen van zijn geleerden.

Hij gaf daarom aan de koningin vergunning Gulliver aan het hof te houden, liet voor hem een kamer inrichten in de nabijheid van de vertrekken der koningin, en droeg de verzorging van Gulliver op aan Glumdalclitch, die haar verwondering over de pracht en heerlijkheid in het koninklijk paleis in luide kreten van blijdschap uitte.

Door een buitengewoon handigen hofmeubelmaker liet de koningin voor Gulliver een soort doos maken, die als slaapkamer voor hem moest dienst doen. De doos werd uit mooi hout vervaardigd, met ijzeren banden beslagen, en van trekvensters, een deur, en twee zijkamers voorzien, waarvan de eene als badkamer, de andere als kleedkamer moest dienst doen. De zoldering werd gevormd door het deksel der doos, dat er afgenomen kon worden. De hoftapissier moest voor Gulliver een bed maken, met zijden matrassen en kussens. De stoelen, de tafel en banken werden van ivoor gemaakt en alle voorwerpen aan den vloer vastgeschroefd, opdat alles gemakkelijk vervoerd zou kunnen worden, zonder om te vallen. Overal waren de wanden der kamers met gewatteerde behangsels voorzien, en de deuren en vensters met flinke sloten voorzien. Op het deksel van de doos, die ook gesloten kon worden, was een zware zilveren ring aangebracht, zoodat de geheele woning van Gulliver als een vogelkooi kon worden opgehangen.

Daar ook de kleeren van Gulliver niet berekend waren op het gebruik aan het hof, liet de koningin voor hem prachtige zijden kleeren maken. En voor zijn maaltijden kreeg hij een geheel zilveren tafelstel, schotels, borden, lepels, vorken en messen. Bij het diner werd voor Gulliver in de nabijheid der koningin op de groote tafel een kleine tafel met een stoel geplaatst, waarop de kleine man, tot groot genoegen der gasten plaats nemen moest, om te eten.

De koning vond veel vermaak in het onderhoud met den kleinen dwerg en liet hem alles vertellen, wat Gulliver wist over land en volk van zijn vaderland, zoowel als van de streken, die hij bezocht had. Slechts één ding kon hij niet gelooven, dat Gulliver in een land geweest was, waar de menschen van zijn grootte als reuzen werden beschouwd. Hoe klein de bewoners van dat land dan wel moesten zijn, kon de koning zich niet voorstellen.

Terwijl Gulliver zoo aan het hof een kalm leven had, en de rust hem gelegenheid gaf zich te herstellen van de geleden vermoeienissen, ontstond bij den vroegeren hofdwerg der koningin, een geniepig wezen, een groote haat tegen Gulliver, wijl de koningin meer genegenheid toonde voor Gulliver dan voor hem, en den nieuwen dwerg in alles voortrok. In vergelijking met Gulliver was die hofdwerg nog altoos een geweldige kerel, en hij liet geen gelegenheid voorbijgaan om Gulliver een poets te bakken.

Op zekeren dag klom hij, even vóór het ontbijt, toen juist niemand in de kamer was, op de leuning van 's konings armstoel, pakte den armen Gulliver, die op niets kwaads verdacht aan zijn ontbijttafeltje zijt, bij het lichaam, en wierp hem in een schaal vol melk, die op tafel stond; toen liep hij snel weg, Gulliver aan zijn lot overlatend.

Hoewel Gulliver een goed zwemmer was, had hij toch veel moeite om uit de melkzee te komen, en het zou wellicht slecht met hem afgeloopen zijn, als niet toevallig Glumdalclitch binnengekomen was en hem er uit had gehaald; hij had toen reeds heel wat melk binnengekregen.

Gulliver werd, toen de koningin van het geval hoorde, op haar last dadelijk in bed gelegd; maar het onvrijwillige bad had geen slechte gevolgen voor hem; de boosaardige hofdwerg echter werd tot straf voor zijn daad flink afgeranseld, en moest toen de melk opdrinken, waarin hij Gulliver had willen verdrinken.

De straf hielp echter niet veel. Kort daarna speelde hij Gulliver weer een nieuwe poets. Aan tafel had de koningin een mergbeen van den inhoud ontdaan, en het been rechtop in het bord gezet, waarop het gelegen had. Op een onbewaakt oogenblik greep de kwade hofdwerg, die op een stoel geklauterd was, toen Glumdalclitch zich juist aan het buffet met iets bezig hield, Gulliver met beide handen aan de beenen vast en duwde hem, met het hoofd vooruit, in de opening van het mergbeen, met zulk een kracht, dat hem hooren en zien verging.

De koningin werd nu zoo vertoornd op den dwerg, dat zij hem, tot groote blijdschap van Gulliver, aan een der hofdames ten geschenke gaf.

Maar niet alleen van dien dwerg had Gulliver te lijden. Hij moest aan het hof heel wat spotternijen verduren, waartoe hij echter gewoonlijk zelf aanleiding gaf, vooral door zijn vreesachtigheid; want de reuzen konden maar niet begrijpen, dat Gulliver bang was voor wespen en zelfs voor vliegen. Dat was echter niet te verwonderen, daar zij grooter waren dan bij ons musschen of leeuwerikken. Vaak gebeurde het, dat zij Gulliver's brood of vleesch met stukken van zijn bord haalden, zoodat hij zich met zijn degen tegen hen verweren moest; maar kwamen er een aantal, dan zocht hij gewoonlijk zijn heil in de vlucht.

Een bijzonder genoegen was het voor Gulliver, als hij de koningin vergezellen mocht op een reis door het land der reuzen. Overal werd dan zijn mooie woning voor hem meegenomen, en zonder moeite kon hij van uit het koninklijk rijtuig land en menschen bekijken. Hij had spoedig de ervaring opgedaan, dat het koninkrijk uit een schiereiland bestond, dat in het noordoosten door een hoogen bergketen met vele vulkanen begrensd werd. Die bergketen was nog nooit door een sterfelijk wezen overschreden, en niemand wist daarom ook, of er aan de andere zijde van het gebergte menschen woonden en van welken aard zij waren.

Aan de drie andere zijden werd het koninkrijk begrensd door de oneindige zee. De monden der weinige rivieren van het land waren door hooge rotsen omgeven en langs de geheele kust was de zee zoo woest en de branding zoo sterk, dat geen boot het land kon naderen. Zoo was het van de geheele wereld afgesloten, en de reuzen kenden ook geen ander gebied dan hun eigen land. Dit was tamelijk dicht bevolkt. Het bevatte, naar Gulliver vernam, honderd-vijftig groote steden, honderd versterkte plaatsen en een groot aantal dorpen. De hoofdstad bestond uit twee ongeveer gelijke stukken, die door een rivier van elkaar gescheiden waren. Het koninklijk paleis, in de rechter helft der stad gelegen, was geen regelmatig gebouwd slot, maar een samenvoeging van verschillende soorten van gebouwen, in verschillenden stijl, met verbazend groote zalen, reusachtige tuinen en pleinen.

Gulliver mocht het paleis nooit te voet verlaten; steeds moest hij door zijn verzorgster in een koninklijk rijtuig worden geplaatst, opdat hem geen leed zou wedervaren. Daar echter de bewegingen van het rijtuig op de straatsteenen der stad Gulliver zeer onaangenaam aandeden, werd aan zijn huis een sterken lederen riem bevestigd, zoodat Glumdalclitch het in het rijtuig kon ophangen of aan den schouder kon dragen.

Nu gebeurde het eens, dat zij Gulliver in den koninklijken tuin bracht, en hem daar op een, naar zij meende, veilige plaats nederzette; zij opende de deur van zijn huis, opdat hij een beetje in de frissche lucht kon heen en weer loopen en ging toen zelf met een paar speelnooten in de nabijheid wandelen. Tijdens haar afwezigheid kwam een wachthond van den hoftuinman aangesprongen, nam den kleinen Gulliver in zijn bek, en droeg hem naar zijn baas, voor wien hij zijn buit kwispelstaartend in het gras legde.

De arme tuinman, die Gulliver best kende en heel goed wist





hoezeer de koningin op hem gesteld was, was buiten zich zelven van schrik, toen hij zag wat zijn hond had uitgericht. Hij nam Gulliver, die doodsbleek was geworden, op en vroeg hem bezorgd, of hij niets gebroken of zich niet bezeerd had. Gelukkig had de hond Gulliver nog al voorzichtig aangepakt; en verheugd over den goeden afloop van het avontuur, bracht de tuinman hem terug naar de plaats, waar de hond hem gevonden had.



Inmiddels was Glumdalclitch teruggekeerd en vreeselijk geschrikt toen zij Gulliver niet meer zag en op haar roepen geen antwoord kreeg.

Zij was zeer in haar schik, toen de tuinman Gulliver ongedeerd terug bracht en haar vertelde wat er gebeurd was. Maar sedert dien tijd liet Glumdalclitch haar beschermeling niet meer uit haar oogen gaan.

Geleidelijk werd Gulliver, die reeds de verklaarde gunsteling der koningin was, ook de lieveling van alle hofdames; herhaaldelijk werd hij met Glumdalclitch uitgenoodigd, om haar te verhalen van zijn reizen, en van de vreemde landen en volkeren, die hij had bezocht; en al deze verhalen klonken haar in de ooren als sprookjes uit een andere wereld.

Eens vroeg de koningin, die zijn voorliefde voor zeereizen kende, hem, of hij in staat was met zeil en roer om te gaan; en toen Gulliver haar mededeelde, dat hij dit uitstekend kende, droeg zij een scheepstimmerman op, een klein zeilscheepje voor Gulliver te maken. In haar vertrekken liet zij een reusachtig steenen bassin aanleggen, waarin Gulliver naar hartelust met zijn bootje kon zeilen. Toen het scheepje klaar was, werd het in de koninklijke kleuren geschilderd, de masten werden van zeilen voorzien en Gulliver nam er in plaats, tot groot genoegen van de koningin en haar gevolg. Allen bliezen, vroolijk lachend, in de zeilen, zoodat het scheepje als een pijl uit den boog over het water vloog, en Gulliver vaak moeite had om door een snelle wending te voorkomen, dat het ranke vaartuig tegen den steenen wand van het bassin liep.

Zoo gingen voor Gulliver de dagen in het koninklijk paleis genoegelijk voorbij; maar ondanks al de pracht en heerlijkheid, die hem omgaf, had hij toch vaak een onweerstaanbaar verlangen naar zijn vaderland en zijn gezin, dat hem diep terneer drukte.

Op zekeren dag liep Gulliver een groot gevaar, waardoor zijn leven bedreigd werd. Het was heel warm geweest, en om wat frissche lucht te genieten, had Gulliver zijn kamertje verlaten en een rustig plekje gezocht op het balkon van de kamer, die Glumdalclitch bewoonde. Plotseling klauterde een reusachtige aap over de balkonleuning, pakte Gulliver onvoorziens beet, sprong met den kleinen man op de leuning en klom toen tegen een goot op naar het dak.

Glumdalclitch had nog juist gezien, dat de aap haar kleinen beschermeling wegpakte. Zij riep luide om hulp en weldra was het geheele paleis in beweging. Gelukkig waren de koning en de koning juist uitgereden.

Bedienden kwamen met lange ladders aandragen, maar de aap zat op de punt van het dak van het paleis, zoodat zij er niet bij konden komen; hij hield Gulliver als een kind in zijn voorpooten vast en begon hem te voeren uit zijn wangzakken. De ladders werden aan elkaar gebonden en tegen het paleis opgezet, doch toen de aap merkte, dat men hem vangen wilde, liet hij Gulliver vallen en snelde hij weg. Krampachtig hield Gulliver zich aan de pannen vast, om niet van het steile dak naar beneden te storten; maar hij moest vreezen, ieder oogenblik zijn steunpunt te verliezen en op de steenen van het plein verpletterd te zullen werden.

Een flinke jongen echter klom op het dak, stopte Gulliver in zijn jaszak en bracht hem behouden beneden. Toen de koningin, van de rijtoer terugkeerend, hoorde, welk gevaar Gulliver geloopen had en hoe hij gered was geworden, liet zij den redder vorstelijk beloonen.

Gulliver was zoo hevig geschrikt, dat hij dagen lang het bed moest houden; toen hij weer gezond was, werd hij door de dames van de hofhouding recht hartelijk geplaagd met zijn ontvoering door een aap!





Hoofdstuk III.

Wat Gulliver verder beleefde en hoe hij in zijn vaderland terugkwam.


Gulliver, die den velen vrijen tijd waarover hij beschikken kon, niet in ledigheid wilde doorbrengen, poogde zich met allerlei dingen bezig te houden, en vervaardigde voorwerpen, die niet alleen de bewondering van Glumdalclitch en van de geheele hofhouding, maar ook van den koning en van de koningin opwekten. Van baardharen des konings maakte hij een kam, van haren der koningin een leunstoel en een paar stoelen; hij vlocht een mooie beurs, met den naam der koningin in gouden letters er op. Al deze voorwerpen bood hij zijn edelmoedige beschermster, de koningin aan, die ze met toestemming des konings in de verzameling van het staatsmuseum liet plaatsen, waar zij onder glas werden tentoongesteld.

De koning was een groot kenner van muziek; aan het hof werden vaak concerten gegeven, door de beroemdste kunstenaars van het land, en Gulliver was steeds in de gelegenheid gesteld die concerten bij te wonen. Bij zulk een uitvoering vroeg de koning eens aan Gulliver, of in zijn land ook muziek gemaakt werd en of hij er eenig verstand van had. Gulliver had in zijn jeugd leeren pianospelen, en kon dus de vraag van den koning toestemmend beantwoorden. Onmiddellijk gaf de koning bevel, dat Gulliver een proefje van zijn kunst zou toonen.

In de kamer van Glumdalclitch stond een reusachtige piano, en op dit instrument moest Gulliver spelen. Maar toen men hem er voor geplaatst had, was goede raad duur; want hij kon op dit instrument geen octaaf omspannen, en om de toetsen neer te drukken was grooter kracht noodig, dan waarover Gulliver kon beschikken. Maar de koning wilde hem beslist hooren spelen, en zoo kwam Gulliver op het denkbeeld, de toetsen met zijn voeten neer te drukken; zoo slaagde hij er in, zij het ook met groote inspanning, een paar liedjes te spelen, wier eenvoudige melodie den koning goed scheen te bevallen.





Vaak liet de koning Gulliver met zijn huisje in zijn particulier kabinet brengen. Dan werd het huis op 's konings schrijftafel geplaatst, de koning beval Gulliver een stoel te krijgen en op de schrijftafel plaats te nemen. Gewoonlijk begon de koning dan een gesprek over allerlei zaken, en daarbij kon Z.M. zooveel vragen stellen, dat Gulliver niet wist waarop hij het eerst zou antwoorden. Geduldig en met groote aandacht luisterde de koning steeds naar Gulliver's mededeelingen.

De koning wenschte nauwkeurig ingelicht te worden over den regeeringsvorm in Gulliver's vaderland, over de geschiedenis, de krijgsverrichtingen, de organisatie van leger en vloot, de financiën, en allerlei andere zaken, waarin koningen belang plegen te stellen.

Ook vroeg hij Gulliver naar de vruchtbaarheid van den bodem, de voortbrengselen van het land, het klimaat, den handel, de nijverheid, en hij liet dit alles door zijn secretaris, die er bij tegenwoordig was, te boek stellen.

Zoo gingen jaren voorbij, sedert Gulliver voor het eerst het land der Reuzen had betreden, en zijn hoop, ooit weer zijn vaderland en zijn familie te zullen terugzien, werd steeds kleiner. De koning had bevel gegeven, zoo toevallig een schip met een bemanning uit het land of van de grootte van den hofdwerg aan land kwam of door storm op de kust gedreven werd, dadelijk schip en bemanning aan land te brengen en in manden verpakt naar het koninklijk paleis te zenden.

Vaak was Gulliver treurig gestemd, en verlangde hij er naar dood te zijn; want het leven, dat hij leidde, geleek meer op dat van een kanarievogel dan van een beschaafd mensch, hoewel hij door iedereen, met wien hij in aanraking kwam, met groote goedheid behandeld werd.

Op een mooien zomerschen dag gaf de koning last, dat zijne gemalin met haar geheele hofhouding naar de zuidkust van het koninkrijk zou vertrekken, om daar wat rust te nemen. Gulliver moest in zijn huis de reis medemaken.

Om de heftige schokken van de reis wat te verminderen, was in Gulliver's woning een hangmat aangebracht, waarin hij kon gaan liggen om te rusten of te slapen. Boven de plaats waar die hangmat zich bevond, liet hij door den schrijnwerker een vierkante opening maken, opdat hij steeds frissche lucht in zijn kamer zou kunnen krijgen, want het was anders bij warm weder en gedurende een lange reis in zijn huisje niet uit te houden. Voor die opening liet hij aan de binnenzijde een schuifraam maken, dat hij naar wensch kon openen of sluiten.

Het kasteel Flanflasnic, waarheen de koningin zich begaf, behoorde tot de prachtigste zomerblijven van den koning. Het lag midden in een groot park, met een verrukkelijk uitzicht op de zee; het was omringd door een groot, kort geschoren grasperk, met heerlijke bloembedden, omvangrijke broeikassen en overdekte wintertuinen.

De hal en het trappenhuis van het kasteel waren bedekt met zware, kostbare loopers, waarop geen voetstap gehoord werd; reusachtige palmen stonden in alle hoeken en nissen en bedekten met hun waaiervormige bladeren de bontbeschilderde glasruiten, die een zacht schemerlicht doorlieten.

Het landschap was in gouden avondschemering gehuld; tusschen de groene bladeren gloeiden de donkerkleurige rozen en vlammend spiegelden de stralen der ondergaande zon zich in de ramen van het kasteel, dat daar lag als een feeënslot uit een sprookje, toen de koninklijke stoet aankwam.

Glumdalclitch en Gulliver waren echter zoo vermoeid van de reis, dat zij voor de tooverachtige schoonheid geen oog hadden, en slechts naar rust verlangden. Den volgenden morgen bleek Glumdalclitch door de inspanning van de reis zoo ziek te zijn, dat zij in bed moest blijven. Gulliver was volkomen opgefrischt. Gaarne wilde hij den prachtigen tuin van het kasteel bezichtigen en na lang aarzelen werd een jonge page door de koningin belast met de zorg voor Gulliver. Hij moest hem in zijn woning door den tuin dragen en hem dan in de nabijheid van de zee neerzetten, opdat Gulliver van de frissche zeelucht zou kunnen genieten. Glumdalclitch drukte den page nog eens ernstig op het hart, vooral de uiterste zorgvuldigheid en waakzaamheid te betrachten.

Heel veel lust had de page niet in dit werk. Hij droeg het huisje van Gulliver een half uurtje door den tuin en plaatste het toen in de nabijheid van het strand op een rots.

Gulliver lag in zijn hangmat en keek met treurigen, verlangenden blik naar de onafzienbare zee, van waar voor hem alleen redding te wachten was. Zijn gedachten dwaalden steeds weer naar zijn verre vaderland, en vermoeid door de warmte en de zeelucht sliep hij eindelijk in.

Toen de page merkte, dat Gulliver sliep, sloot hij voorzichtig het schuifraam en de deur; en daar een ongeluk volkomen onmogelijk scheen, ging hij weg, om in de nabijheid van de rots vogeleieren of schelpen te zoeken.

Plotseling ontwaakte Gulliver door een krachtigen ruk aan den ring in het deksel van zijn woning; reeds wilde hij den page berispen over de onvoorzichtige wijze, waarop deze zijn huis oppakte, toen hij gevoelde in de lucht te worden opgeheven en met buitengewone snelheid te worden weggevoerd.

Nieuwsgierig naar wat er met hem gebeurde, keek Gulliver uit zijn venster en zag weldra tot zijn schrik niets meer om zich heen als wolken en water. Boven zijn hoofd hoorde hij een geruisch, als van een reusachtigen windmolen, en toen hij opkeek, zag hij een grooten arend, die met de klauwen zijn huisje had opgenomen en het door de lucht droeg.

Met zijn scherp reukorgaan had deze vogel op grooten afstand zijn buit opgemerkt; hij was naar beneden gekomen, had de woning van Gulliver beetgepakt en wilde die nu naar zijn nest brengen.

Hooger en hooger steeg de vogel; plotseling merkte Gulliver dat het gedruisch van vleugelslagen toenam en tegelijk voelde hij, dat zijn huisje heen en weer geslingerd werd als een schip in een ontzettenden orkaan. Naar buiten kijkend, zag hij dat er nog twee arenden gekomen waren, die den eerste aanvielen om hem zijn buit te ontrukken. En nu gebeurde iets ontzettends. Gulliver voelde dat zijn woning met groote snelheid





loodrecht naar beneden viel, zoodat hij in zijn kamer bijna den adem verloor. Waarschijnlijk was bij den strijd der roofvogels om hun prooi de ring uit den klauw van den arend gegleden en viel Gulliver met zijn huis in razende snelheid naar de aarde. Gulliver had niets dan den zekeren dood voor oogen, want bij een val van zulk een hoogte was aan levensbehoud niet te denken.



Een oorverdoovend geruisch als van een waterval volgde; toen bevond Gulliver zich minutenlang in de diepste duisternis. Hij voelde, dat zijn woning langzaam omhoog steeg, en zag toen door de vensterruiten weer het licht. Aan de schommelingen van zijn woning merkte Gulliver, dat deze in een diep water, wellicht de zee, was gevallen, waarin zij nu ronddreef.

Het zware ijzeren beslag aan den bodem had onder het vallen het huisje in evenwicht gehouden, zoodat het niet was omgeslagen, en tevens belet, dat het bij den val in het water stuk ging. En daar de woning heel goed gemaakt was, de deelen der wanden precies gevoegd waren en deuren en vensters goede sloten hadden, was Gulliver's woning zoo goed afgesloten, dat er geen druppel water kon binnendringen. Gelukkig waren de meubelen vast aan den vloer geschroefd, anders had het Gulliver, bij den val in het water, wel eens slecht kunnen vergaan.

Met eenige moeite opende Gulliver het schuifraam voor de vierkante opening boven zijn hangmat; daardoor kreeg hij tenminste wat frissche lucht in zijn kamer, maar toch was zijn toestand niet zeer benijdenswaardig. Want hij moest ieder oogenblik verwachten, dat zijn huis tegen een klip verpletterd, of door een windruk of een woeste golf omgeworpen zou worden, zoodat hij jammerlijk zou moeten verdrinken.

Bovendien had Gulliver maar weinig levensmiddelen in zijn woning; wanneer er niet spoedig hulp opdaagde in zijn nood, stond hem de hongerdood voor oogen.

Hoe graag zou Gulliver weer bij zijn trouwe verzorgster Glumdalclitch in het koninklijk slot zijn geweest. En hij moest bijna schreien, toen hij er aan dacht, hoe bezorgd zij nu weer over zijn lot wezen zou!

Maar nog bedrukter werd hij, als hij bedacht, dat hij nu niets doen kon om aan zijn lot te ontkomen. Hij zat opgesloten, als in een gevangenis.

Hij trachtte wel het deksel van zijn woning op te beuren, om eens rond te zien waar hij ongeveer wezen kon; maar al zijn pogingen daartoe waren vergeefsch. Het deksel was te zwaar voor zijn zwakke krachten, en treurig legde Gulliver zich in zijn hangmat, om den zekeren dood af te wachten.

Uren moesten zoo zijn voorbijgegaan. Plotseling vernam Gulliver aan de zijde van zijn woning, waar de draagriemen bevestigd waren, een gedruisch. Hij bespeurde een ruk aan die zijde en zag, dat de golven tot boven aan de ramen sloegen. Toen voelde hij, dat zijn woning naar die zijde overhelde.

De reeds verdwenen hoop op redding herleefde bij Gulliver; wellicht waren levende wezens in de nabijheid en hij besloot door roepen hun aandacht te trekken. Hij riep in alle talen, die hij kende, om hulp, maar zonder gevolg. Maar hij voelde duidelijk, dat zijn huis zich voortbewoog in de eenmaal aangenomen richting.

Weer ging een uur voorbij. Toen stiet de voorkant van zijn huis tegen een hard voorwerp en Gulliver vreesde reeds op een rots gestrand te zijn, toen hij op het deksel van zijn woning duidelijk voetstappen hoorde en het gedruisch van stemmen meende te vernemen.

Nog eens poogde hij zich door roepen te doen opmerken; maar toen hem dit weder niet gelukte, en hij inzag ook niet zoo hoog te kunnen klimmen, dat hij uit het raam in het deksel aangebracht kon zien, kwam hij op het denkbeeld zijn zakdoek aan een stok vast te binden. Die vlag stak hij door het schuifraam, zwaaide haar heen en weer, en riep daarbij zoo hard hij kon om hulp.

Als antwoord weerklonk een driemaal herhaald: 'Hiep, Hiep, Hoera!' dat Gulliver zeer verblijdde, temeer daar hij de klanken van zijn moedertaal er in herkende.

Hij hoorde, dat snelle schreden het kijkgat naderden, zijn vlag werd op zij geschoven en een stem riep:

'Hola! is er iemand daar beneden in die kist, en wie?'

Verheugd antwoordde Gulliver:

'Zoo gij Engelschen zijt, helpt dan een landgenoot van u, die hier onder gevangen zit als in een muizenval. Bij alles wat u heilig is, bevrijd mij uit mijn kerker!'

De stem van boven verzekerde, dat de gevangene zich gerust kon stellen; hij was in veiligheid en bij Engelschen. Zijn kist was door hun schip op sleeptouw genomen, en dadelijk zou de scheepstimmerman komen, en een gat in het deksel zagen, groot genoeg om den gevangene door te laten.

Gulliver antwoordde, dat dit niet noodig was; zij konden het deksel bij den ring beetpakken en het er zoo afnemen.

Lachend zei de man aan boord, dat een reus, die zooiets kon doen, niet op het schip was, en evenmin een kraan om zulke zware voorwerpen op te lichten, waarover Gulliver het hoofd schudde, want hij dacht er niet aan, dat hij weer onder menschen van zijn eigen grootte en sterkte was.

Het duurde nog eenigen tijd, voordat de scheepstimmerman kwam en een zoo groot stuk uit het deksel zaagde, dat een man er met gemak door heen kon. Toen werd een touwladder naar beneden gelaten, waartegen Gulliver met onverholen vreugde opklauterde.

Boven gekomen en zich weer in gezelschap van zijn landgenooten bevindend, werd hij door zijn vreugde zoo overweldigd, dat hij bewusteloos in elkaar zonk.

De matrozen droegen hem naar de hut van den kapitein, en daar kwam hij door de zorgvuldige verpleging langzaam bij.

Nauwelijks was Gulliver tot het bewustzijn teruggekeerd, of hij verzocht den kapitein de meubels, die in zijn woning waren, te bergen, daar hij die niet gaarne verliezen zou; daaronder bevond zich een zijden hangmat, een uitstekend bed met ivoren ledikant, stoelen, tafels en kasten van ivoor. En de muren waren met kostbare zijden stoffen bekleed.

De kapitein meende, dat Gulliver het verstand verloren had; want hij hield de zwemkist, zooals hij Gulliver's huis noemde, voor een soort gevangenis. Maar om zijn gast gerust te stellen, beloofde hij al zijn wenschen te vervullen; hij gaf hem echter den raad van de ondervonden gevaren kalm uit te rusten en de zorg voor zijn eigendommen maar aan den kapitein over te laten.

De kapitein ging naar dek en liet een paar man in Gulliver's woning klimmen; tot zijn groote verbazing vonden zij daar alles juist zooals Gulliver het had beschreven. Zij brachten, op last van den kapitein, alle voorwerpen uit het huis aan boord, ook de zijden tapijten en behangsels. De kapitein liet ook den zilveren ring van het deksel afschroeven en aan boord brengen. Die ring was zoo groot als een wagenrad en zoo zwaar dat twee man hem met moeite konden dragen; want hij was van massief zilver.

Toen de matrozen alle voorwerpen, die zij uit het huis van Gulliver konden halen, aan boord hadden gebracht, en eenige bruikbare planken hadden losgemaakt, zagen zij het eensklaps vol water loopen en snel zinken.

Gulliver sliep intusschen uren achtereen, altijd droomende van het land, dat hij verlaten had, en van de gevaren die hij had doorstaan.

Bij zijn ontwaken was hij heel wat opgeknapt, en daar het reeds negen uur geworden was, liet de kapitein het avondeten opdienen, Gulliver vriendelijk uitnoodigend daaraan deel te nemen.

Na het eten, verzocht hij Gulliver hem breedvoerig te vertellen van zijn avonturen en hoe het kwam, dat hij in zulk een reusachtige zwemkist moederziel alleen in de zee rondzwierf. Hij deelde Gulliver mede, dat hij tegen den middag door zijn kijker in zee een groot drijvend voorwerp had gezien, dat hij eerst voor een scheepswrak had gehouden; doch bij het naderen had hij aan den eigenaardigen vorm al spoedig bemerkt, dat het geen schip kon zijn. Aan zijn stuurman had hij toen bevel gegeven, op het voorwerp aan te houden, en dan een boot uit te zetten, om een nader onderzoek in te stellen. De matrozen kwamen terug, met de mededeeling, dat het een drijvend huis was; zij hadden er tenminste vensters in gezien. De kapitein had den draak gestoken met hun domheid, maar uit nieuwsgierigheid was hij eindelijk zelf in de boot gegaan, om er eens naar te kijken, en voor alle zekerheid had hij enterhaken





en sterke touwen medegenomen. De zee was kalm en daarom liet de kapitein een paar maal om het drijvende huis heenroeien; hij had echter niemand gezien. Toen had hij bevel gegeven, de kist naar het schip te sleepen en daar nauwkeuriger te onderzoeken.



Plotseling was toen de stok, met den zakdoek er aan geknoopt, uit het kijkgat gestoken, waaruit men opmaakte, dat een ongelukkige in de kist gesloten moest zijn. Dadelijk waren maatregelen genomen, om hem te bevrijden. Hoe het verder gegaan was, wist Gulliver reeds.

Gulliver's eerste vraag was, of de kapitein of een zijner matrozen misschien ook heel groote vogels hadden gezien, die in staat waren het drijvende huis in hun klauwen te houden. Doch de kapitein ontkende dit beslist.

Gulliver vroeg toen verder, hoe groot de kapitein den afstand wel schatte van het naastbijgelegen land; hierop antwoordde de kapitein dat dit naar de meest nauwkeurige berekening zeker wel acht dagreizen moest zijn.

Maar Gulliver hield stijf en strak vol dat dit een vergissing moest wezen; op het oogenblik dat hij gevonden werd kon het schip geen acht uren van het land verwijderd zijn geweest. De kapitein had voor deze bewering slechts hetzelfde ongeloovig glimlachje als voor het verhaal van de vogels, die een heel huis in hun klauwen konden dragen.

Gulliver werd hierdoor boos, en poogde den kapitein van de juistheid zijner mededeelingen te overtuigen. Hij verhaalde breedvoerig alles wat in de laatste jaren met hem was voorgevallen, van het oogenblik van zijn vertrek uit Engeland tot zijn redding uit het drijvende huis.

Om zijn betoog kracht bij te zetten, liet Gulliver zijn geredde kist brengen, waarvan hij den sleutel bij zich droeg. Hij opende de kist in tegenwoordigheid van den kapitein en liet hem de merkwaardige dingen zien, die hij tijdens zijn verblijf in het land der reuzen had verzameld.

Daarbij waren angels van wespen, zoo groot als kindervingers; gouden ringen, die Gulliver van de koningin had gekregen en die zoo groot waren als hondehalsbanden; naalden van een halven meter lengte, de tand van een bediende aan het hof, die gevoegelijk voor een olifandstand kon doorgaan, en andere soortgelijke voorwerpen.

Bij deze bewijzen voor de waarheid van Gulliver's verhaal moest de twijfel van den kapitein wel verminderen; en de geredde steeg daardoor aanmerkelijk in zijn achting.

Voortdurend verbaasde hij zich er over, dat Gulliver, als hij iets vertelde, zoo ontzettend schreeuwde. Hij wees zijn gast daarop en vroeg hem, of de bewoners van het reuzenland hardhoorend waren geweest. Maar Gulliver antwoordde, dat het spreken van alle mannen aan boord, en zelfs de commando's van den kapitein op de brug, hem fluisteren toescheen, zoozeer was hij gewend aan de zware stemmen der reuzen, en hijzelf moest wel zoo hard spreken, om zich bij de reuzen verstaanbaar te maken.

Tot laat in den nacht bleven beiden zitten praten, en Gulliver gaf den kapitein, uit dankbaarheid voor zijn redding, den massief zilveren ring ten geschenke, die aan het deksel van zijn huis gezeten had.

Van den kapitein vernam Gulliver, dat hij met zijn schip op de thuisreis naar Engeland was; hij was met lading uit Tonkin gekomen, en wilde zoo mogelijk nergens meer aanleggen.

Een paar dagen nadat Gulliver aan boord gekomen was, stak de passaatwind op. De kapitein zeilde langs de zuidkust van Borneo, en passeerde gelukkig de Straat Soenda, ten zuiden van Sumatra, waarna hij in zuidwestelijke richting koers zette naar de Kaap de Goede Hoop. Want de weg door het Kanaal van Suez en de Middellandsche Zee bestond in dien tijd nog niet.

Aan de zuidkust van Afrika moest de kapitein, tegen zijn aanvankelijk plan, nog een haven aandoen, om water en levensmiddelen in te nemen. Gulliver bleef echter aan boord, hoewel hij in die haven nog nooit was geweest.

De Kaap de Goede Hoop werd gelukkig omgezeild en drie maanden nadat Gulliver uit zijn onvrijwillige gevangenis verlost was, kwam de Engelsche kust in zicht en liep het schip behouden de haven van Portsmouth binnen.

Daar Gulliver niet zooveel geld bezat om den prijs voor den overtocht te betalen, wilde hij den kapitein voorloopig zijn ivoren meubels in pand geven. Maar de kapitein weigerde beslist, en verklaarde volstrekt geen betaling voor den overtocht te willen aannemen. Gulliver moest zich den tijd, aan boord doorgebracht, maar beschouwen als de gast van den kapitein, die zich door alles, wat Gulliver hem verhaald had, rijkelijk beloond achtte, zooals hij verzekerde.

Hartelijk en als twee oude vrienden namen de beide mannen afscheid van elkaar, en de kapitein moest Gulliver wel beloven hem vaak te zullen bezoeken in zijn huis te Redriff.

Zoo ging Gulliver aan land; hij liet zijn meubels op een wagen laden en huurde zelf een paard, om naar zijn huis te rijden.

Onbeschrijfelijk was de blijdschap, toen de lang vermiste, reeds dood gewaande Gulliver bij zijn vrouw en kinderen aankwam.

Zijn vrouw snelde hem tegemoet, viel hem om den hals en schreide vreugdetranen. Zijn kinderen en vrienden juichten over zijn terugkeer, en hijzelf dankte God voor zijn wonderbare redding uit het land Brobdingnag, het rijk der Reuzen.





III.

Gulliver's reis naar het land der zwevende eilanden.


Hoofdstuk I.

Gulliver gaat weer op zee, en wordt door zeeroovers gevangen genomen.


Gulliver zal zoowat veertien dagen thuis zijn geweest, toen een zijner oude vrienden, kapitein William Robinson uit Cornwallis, die bevel voerde over een mooi en sterkgebouwd zeilschip van honderd ton, zijn bezoek aankondigde.

Gulliver had vroeger reeds met kapitein Robinson als scheepsdokter naar den Levant gevaren, en was op die reis door den kapitein meer als broeder en vriend dan als ondergeschikte behandeld geworden; zij hadden sedert dien tijd steeds vriendschappelijke betrekkingen onderhouden.

Nu had kapitein Robinson van Gulliver's terugkeer gehoord, en zijn bezoek aangekondigd, niet alleen om zijn ouden vriend, dien ook hij reeds dood had gewaand, te begroeten, en zijn belangwekkende avonturen te leeren kennen, maar ook met het geheime plan, Gulliver te vragen, als scheepsdokter een reis met hem te ondernemen.

Hij herhaalde daarom zijn bezoeken bij Gulliver en vertelde hem, dat hij voornemens was met zijn schip De Hoop over twee maanden naar Oost-Indië te varen; eindelijk kwam hij met zijn verzoek voor den dag, of Gulliver de reis met hem wilde maken. Zijn bezoldiging zou het dubbele bedragen van hetgeen gewoonlijk betaald werd. Gulliver zou, na den kapitein, de eerste in rang van de officieren zijn en bovendien een anderen scheepsdokter en twee adsistenten onder zijn bevelen hebben.

Dit aanbod was wel de overweging waard, te meer daar Gulliver kapitein Robinson kende als een oude, eerlijke zeeman en een flink gezagvoerder, op wiens woord hij aan kon. Hij wilde daarom diens voorslag niet afwijzen, vooral ook wijl zijn lust om wat van de wereld te zien, ondanks zijn vroegere avonturen, sterker was dan ooit. De eenige moeielijkheid was, dat hij de toestemming van zijn vrouw moest zien te krijgen voor deze nieuwe reis; maar daar zij de groote voordeelen, die het aanbod van kapitein Robinson voor haar man had, niet kon ontkennen, stemde zij na lang aarzelen toe, zij het ook met een bezwaard gemoed.

Na van de zijnen hartelijk afscheid te hebben genomen, ging Gulliver den 5en Augustus 1706 aan boord van De Hoop te Bristol onder zeil, en na een lange, stormachtige reis kwam hij den 11en April 1707 gelukkig te Fort St. George aan.

Daar bleef kapitein Robinson drie weken liggen, deels om zijn ernstig gehavend schip weer wat op te knappen, deels om nieuwe manschappen aan te werven, daar hij eenige mannen in de hevige stormen had verloren.

Van Fort St. George zeilde De Hoop rechtstreeks naar Tonkin; de van zeeroovers wemelende, zeer gevaarlijke Straat van Malakka werd zonder ongevallen gepasseerd, en de haven van Hanoi gelukkig bereikt. Kapitein Robinson besloot daar een tijdlang te blijven, omdat een deel der waren, die hij moest inladen, nog niet waren aangekomen en het aanvoeren uit het binnenland wegens de slechte verkeersmiddelen maanden lang duren kon.

Om met schip en bemanning niet werkeloos te blijven, en om de kosten, die het gedwongen oponthoud veroorzaakte, eenigszins te vergoeden, kocht kapitein Robinson in Hanoi een sloep, laadde daarin verschillende koopwaren, die de Maleiers op de naburige eilanden wel zouden willen koopen, en benoemde Gulliver tot commandant ervan, met volmacht, om in zijn naam, waar hij kwam, handel te drijven. Hij zelf zou in Hanoi blijven om te trachten de zaken zoo snel mogelijk af te wikkelen. Voor de moeite, die Gulliver zou doen, beloofde kapitein Robinson hem de helft der winst.

Op de golven schommelend lag de sloep in de haven van Hanoi voor anker. De lading, die voornamelijk uit glazen kralen, bonte doeken, allerlei sieraden en thee bestond, was nog niet geheel aan boord gebracht. Den geheelen dag kraakten de takels aan de voormarsra, onophoudelijk waren de matrozen bezig de kisten en balen, die door koelies werden opgeheschen, in het scheepsruim te stuwen.

Na dagen langen, zwaren arbeid en vermoeiende zorg was eindelijk alles aan boord. Ook de commandant liet niet op zich wachten. Tegelijk met de laatste theekist, die in het ruim werd gebracht, kwam Gulliver aan boord, en zoodra de ladingruimte gesloten was, gaf hij bevel de ankers te lichten. Met een groet en een handdruk nam hij afscheid van kapitein Robinson, die op de brug van De Hoop stond.

Terwijl de ankerketting knarsend werd ingehaald, de zeilen werden geheschen, en oud-Engelands vlag van den bezaansmast wapperde, stak een gunstige bries op. De Hoop stak in zee, om, zooals allen aan boord hoopten, een snellen en winstgevenden tocht te maken. Drie dagen lang zeilde De Hoop met gunstigen wind in zuidelijke richting, toen een heftige storm opstak, die haar eerst naar het noordoosten, toen naar het oosten dreef. Toen werd het weder mooi weer, met een sterken noordwestenwind.

In den morgen van den tienden dag kreeg Gulliver bericht, dat vóóruit twee zeilen in zicht waren. Bij het nader komen bleken het twee verdacht uitziende jonken te zijn, die geen vlag of wimpel voerden; en tegelijk meldde de stuurman, dat achteruit verscheiden schepen zichtbaar werden, die hij, naar hun takelage te oordeelen, voor zeeroovers hield.

Gulliver was aanvankelijk van andere meening, en schertsend zeide hij tot den stuurman, dat deze niet elke Chineesche jonk voor een zeeroover moest aanzien. Maar toen de verdachte schepen in het kielwater van de sloep kwamen, en voor halven wind den koers van dit schip poogden te kruisen, zag men duidelijk door den kijker een groote massa gewapenden en kanonnen aan boord, zoodat Gulliver moest erkennen, dat zijn stuurman gelijk had.

Met groote voorzichtigheid, zoodat het uit de verte niet zichtbaar was, liet Gulliver de drie kanonnen, die hij aan boord had, laden en plaatste hij bij elk stuk een matroos, met een brandende lont in de hand, gereed om op Gulliver's bevel vuur te geven.

Alle matrozen, die Gulliver op dek niet noodig had, werden met geweren gewapend en rijkelijk van ammunitie voorzien, in de masten geplaatst om vandaar uit, als een aanval plaats had, op de aanvallers te vuren. Daarna liet Gulliver de zeilen zorgvuldig vastmaken, en toen dit alles geschied was liet hij, alsof hij de hem vervolgende jonken heel niet gezien had, koers naar het zuiden houden.

De zeeroovers schreven de schijnbare zorgeloosheid van de sloep aan lafheid toe, of zagen er een bewijs in, dat weerstand onmogelijk werd geacht; want hoe dichter zij bij het vervolgde vaartuig kwamen, des te meer poogden zij hun vaart te vermeerderen.

Het was alsof er een wedstrijd plaats had, wie der jonken het eerst tot den aanval zou overgaan, om zich het recht op den buit te verzekeren. De jonk, die de sloep aan stuurboordzijde volgde, was de eerste die tot op kanonschotsafstand van haar kwam.

Gulliver sloeg door zijn kijker de bewegingen der schepen voortdurend gade, maar had streng bevel gegeven, in geen geval het eerste schot te lossen; hij wilde, zoo het mogelijk was, bloedvergieten voorkomen. Maar hij was vast besloten, indien hij aangevallen werd, zich met alle kracht en zoo het moest tot het uiterste te verdedigen.

De beweging, die hij door den kijker aan boord van de dichtstbijzijnde jonk waarnam, liet hem geen oogenblik in twijfel, of deze zocht naar de gelegenheid een salvo op hem af te geven. Hij gaf daarom aan zijn bemanning bevel, plat op het dek te gaan liggen. Nauwelijks was dit bevel uitgevoerd, of reeds flitsten de vlammen uit de monding der vijandelijke kanonnen, en fluitend vlogen de kogels over het dek der sloep, zonder echter schade aan te richten.

Gulliver wilde geen schot kruit onnoodig vermorsen; in plaats dus van het slecht gerichte vuur der zeeroovers te beantwoorden, bleef hij rustig doorzeilen, zonder van koers te veranderen, om daardoor de jonk nog dichterbij te laten komen en haar onder werkzaam vuur te krijgen. De aanvoerder der jonk liep in de val.

Hij meende waarschijnlijk, dat de bemanning der sloep niet gewapend was, en naderde haar tot geweerschotsafstand.

Nu achtte Gulliver het juiste oogenblik gekomen voor het afslaan van den dreigenden aanval; hij wilde den Chinees eens voor al den lust benemen, om den strijd met hem aan te binden.

Hij gaf eerst bevel om te vuren aan de matrozen in de marsen, achter het touwwerk opgesteld. Hun kogels troffen den stuurman der jonk en eenige der mannen, die de kanonnen bedienden. Nog vóór de zeeroovers van den schrik, door dezen onverwachten tegenaanval veroorzaakt, hersteld waren, liet Gulliver twee der kanonnen, die met kartetsen geladen waren, afschieten. De uitwerking was ontzettend. Een hoop dooden en gewonden bedekte het dek der jonk, en onder de bemanning ontstond de grootste verwarring.

Snel wendde de sloep, en gaf toen met het andere kanon, dat met kogels geladen was, een paar schoten af, die in de jonk een zwaar lek deden ontstaan.

Van dezen vijand was niets meer te vreezen, maar zooveel te meer van de andere jonken, die tijdens den strijd dichterbij gekomen waren en zich gereed maakten, de zinkende jonk ter hulp te snellen en de sloep aan te vallen.

Gulliver had geen tijd meer de kanonnen te laden, want reeds knalden de salvo's van twee der zeeroovers. Wel schoten de matrozen, die Gulliver in de mars had geplaatst, zoo snel zij maar konden, doch er waren te veel vijanden, en Gulliver ondervond hier de waarheid van het spreekwoord: 'dat veel honden der hazen dood zijn.'

Binnen enkele minuten waren de roovers genaderd, en werd de sloep geënterd; het was haar door haar zware lading niet mogelijk geweest de lichte jonken te ontkomen.

Woedend sprongen de zeeroovers op Gulliver's schip over; en ziende, dat een strijd toch hopeloos was, gaf Gulliver aan zijn bemanning bevel, zich over te geven en de wapens weg te werpen.

Een gevecht, man tegen man, met de tienmaal sterkere bemanning der jonken zou geen ander gevolg hebben gehad, dan dat Gulliver en al zijn matrozen vermoord werden.

Nu werd hij met zijn geheele bemanning gebonden, waarna de sloep door de zeeroovers nauwkeurig werd doorzocht.

Inmiddels waren de aanvoerders der twee jonken, die de sloep geënterd hadden, aan boord gekomen, met dien van de jonk, welks aanval Gulliver zoo flink had afgeslagen. De beide eersten waren klaarblijkelijk Chineezen, in den laatsten meende Gulliver echter een Europeër te herkennen; nadat de knevel hem uit zijn mond was genomen, sprak Gulliver hem in het Engelsch aan. Woedend antwoordde hij, eveneens in het Engelsch, dat hij uit wraak over den dood van zijn stuurman, Gulliver en zijn manschappen, rug aan rug gebonden, in zee zou doen werpen.

Gulliver zeide, dat hij en zijn matrozen Engelschen waren en smeekte hem, als Christen en Engelschman, zijn manschappen zacht te behandelen, en bij de Chineezen zijn voorspraak te willen zijn.

Dit verzoek en het beroep op zijn Engelsche afkomst scheen de woede van den zeeroover nog meer te doen opvlammen; met groote heftigheid sprak hij in het Chineesch met de beide andere aanvoerders, herhaaldelijk dreigend op Gulliver wijzend.

De kapitein van het grootste rooverschip was een Chinees, die Hollandsch verstond. Hij kwam naar Gulliver toe en deed hem verschillende vragen over het schip, de bemanning en de lading, die Gulliver hem naar waarheid beantwoordde. Daarbij voegde hij tevens nog een smeekbede voor zijn leven en dat zijner zeelieden, waarop de Chinees antwoordde dat noch hij, noch zijne bemanning voor hun leven bevreesd behoefden te zijn.

Gulliver dankte hem hartelijk voor die toezegging, doch kon niet nalaten den anderen kapitein in het Engelsch toe te voegen, dat hij zich verbaasde bij een heiden en een Chinees meer erbarming gevonden te hebben, dan bij een Engelschman en een Christen.

Spoedig zou Gulliver reden genoeg hebben zich over die onvoorzichtige woorden te beklagen. De Engelsche zeeroover poogde weliswaar te vergeefs de beide andere kapiteins over te halen Gulliver in zee te werpen; maar hij wist toch van hem gedaan te krijgen, dat zij Gulliver een straf toedienden, die nog erger scheen dan de dood in de golven.

Terwijl de matrozen van Gulliver over de zeerooverschepen verdeeld werden, en de sloep bemand werd met Chineezen, werd Gulliver zelf in een klein vaartuig, met zeilen en roer en voor vier dagen levensmiddelen, gezet en zoo aan wind en golven prijs gegeven. Wel was de Chineesche kapitein zoo vriendelijk geweest Gulliver's levensmiddelen uit zijn eigen voorraad te verdubbelen, en had hij geweigerd Gulliver's kleeding te laten doorzoeken, maar hij kon niet beletten, dat hij alleen in het bootje werd gezet. De Engelsche zeeroover stond op het dek van een der rooversvaartuigen en overlaadde Gulliver met bedreigingen en scheldwoorden.

Nauwelijks was Gulliver in zijn boot, of de zeeroovers zetten alle zeilen uit, en weldra waren zij met de sloep uit Gulliver's gezichtskring verdwenen.

Met tranen in de oogen keek hij de schepen na.

Nu was hij moederziel alleen op de groote zee. Doelloos wiegde het bootje op de golven, totdat Gulliver door zijn kijker in het zuidoosten eenige eilanden meende te ontdekken. Daar de wind gunstig was, zette hij de zeilen op, om voor het donker één dier eilanden te bereiken, en na ongeveer drie uren kwam hij op een rotsig eiland aan wal.

Nergens was een spoor van menschen te ontdekken.

Aan het strand vond Gulliver een groot aantal vogeleieren; hij verzamelde wat heidekruid en droog gras, sloeg met zijn vuursteen vuur, en maakte van de gevonden eieren een avondeten gereed. Hij wilde van zijn voorraad levensmiddelen zoo min mogelijk gebruiken, om die zoo lang hij kon te bewaren.

Den nacht bracht hij onder de rotsen door, waar hij zich van droog heidekruid een legerstede had bereid. Hij sliep tamelijk rustig.

Den volgenden dag zocht hij overal rond naar sporen van levende wezens; doch toen hij niets vinden kon, ging hij weer in zijn bootje en zeilde hij naar een ander eiland, meer ten zuid-zuidoosten van het eerste gelegen, en van daar naar een derde, afwisselend zeil of riemen gebruikend.

Den afstand van dit derde eiland had hij echter veel te gering geschat; vijf uren moest hij stevig doorroeien, en toen nog het geheele eiland omzeilen, voordat hij een geschikte landingsplaats had kunnen vinden. Eindelijk kwam hij in een kleine baai, ongeveer tienmaal zoo groot als zijn bootje.

Het eiland was zeer rotsachtig en had slechts enkele weiden, waarop zeer welriekende kruiden groeiden. Midden op het eiland bevond zich een kegelvormige berg, dien Gulliver voor een uitgebranden vulkaan hield.

Gulliver haalde al zijn levensmiddelen uit de boot en borg die in een rotsholte, nabij de ankerplaats. Op de rotsen vond hij een groote menigte vogeleieren, en daarom besloot hij eenige dagen op dit eiland te blijven. Hij trok zijn boot op het strand en begon droog zeegras, dorre kruiden en biezen te verzamelen, om daarvan een slaapplaats te maken. De eieren bracht hij ook in de rotsholte, en nadat hij zijn avondmaal had genuttigd, legde hij zich neder en sliep van vermoeidheid spoedig vast in.

Plotseling ontwaakte hij door een somber, onderaardsch geluid; hij richtte zich op en luisterde. Het scheen alsof in de verte de donder rolde, en Gulliver meende reeds, dat een onweer naderde, toen hij duidelijk hoorde, dat het geluid uit het binnenste der aarde voortkwam. Het werd steeds sterker en klonk weldra, alsof onder den grond een heel artilleriepark schietoefening hield. De grond onder Gulliver's voeten trilde, en hoewel de lucht volmaakt kalm was, hoorde hij een gefluit, een gesis, een gebrom, alsof de heele natuur in opstand zou komen.

Het klagend geschreeuw van de rondvliegende vogels, die telkens tegen de rotsen aanvlogen, droeg er toe bij Gulliver's angst te doen toenemen. Hij herkende weldra een dier vreeselijke aardbevingen, welke in die streken zoo vaak voorkomen en zulke ontzettende verwoestingen kunnen aanrichten.

Verschrikt begaf Gulliver zich naar den uitgang van zijn hol.

Maar welk een schouwspel deed zich daar aan zijn blikken voor!

Boven den berg, die midden op het eiland stond, zweefde een donkere rookwolk, die zich bliksemsnel uitbreidde. De hemel, die den geheelen dag het reine, diepe blauw van de tropen had vertoond, was nu vuilrood gekleurd, de maan was verduisterd, de sterren verbleekten....

Steeds verder breidde de donkere wolkenmassa zich uit en weldra was Gulliver door een dikke duisternis omgeven.

Nog was het doodstil; maar uit de verte klonk een dof rollende donder, alsof de geheele aarde sidderde.

De donkere wolk, boven den berg hangende, barstte vaneen,





en duizend vurige tongen sloegen hoog op. Toen werd alles weer donker.



Op dit oogenblik trilde de aarde, als een schip in den storm; in de verte hoorde Gulliver het gedruisch van instortende rotsmassa's.

En weer klonk een dof gerommel, dat elke seconde toenam in sterkte, totdat het kraakte alsof duizend vuurmonden tegelijk afgeschoten werden. Een nieuwe rookwolk kwam uit den bodem, de grond beefde onder Gulliver's voeten, en daarna werd het weer stil, een bange ademlooze stilte.

Weer opende zich de wolk, en sloegen de vlammen op, als uit een vulkaan; het geheele eiland scheen in brand te staan. Dan sloot zich de wolk weer en heerschte opnieuw ondoordringbare duisternis.

Een nieuwe, nog heviger slag volgde.

Gulliver's blikken waren naar den top van den berg gericht. Een dikke rookzuil, met vurige randen, steeg er uit op, en een ontzettende spleet werd zichtbaar, nauwelijks groot genoeg om de vreeselijke vlammen door te laten.

Het donderend geluid was onbeschrijfelijk; het afschieten van duizend kanonnen geleek een zacht klokgelui, in vergelijking ermede. Het geheele eiland ging op en neer. Stroomen gloeiend lava liepen langs de berghellingen.

Plotseling verlichtte een vuur, welks gloed het oog nauwelijks kon verdragen, den krater. Een reusachtige vuurbol, die uit het middelpunt der aarde scheen voort te komen, kwam uit den krater te voorschijn en steeg omhoog, tot een onmetelijke hoogte. De bergtop geleek op een reuzenbekken vol gloeiend gesmolten metaal.

Op die uitbarsting volgde onmiddellijk een storm, die zoo krachtig was, dat hij alles wat weerstand bood meesleepte en vernietigde. De dikste boomen braken af, als riethalmen. Het was een gekraak en gedreun alsof de wereld uit haar voegen zou worden gelicht. De lucht was vol takken, steenen, lava en gloeiende asch, die met groot geweld nedervielen.

Gulliver vluchtte weder in zijn hol.

Na eenigen tijd vernam hij een luid gekletter, alsof de regen met stroomen nederviel. Hij ging naar den ingang der grot, en zag daar hoe een ontzettende stortregen, met asch vermengd, nederstortte, en buiten de grot een dikke, breiachtige massa vormde, die steeds hooger steeg. Groote rotsblokken vlogen door de lucht, en vielen kletterend en krakend op de rotsen aan den oever neder. De berg werkte nog steeds met een ontzettend, schrik aanjagend geluid. Het was alsof de top zich vaneen spleet; het eene gedeelte kwam met een donderend geraas naar beneden, als een vurige lawine. En steeds dichter viel de aschregen, en kleurde ver in zee het water met een vuilen, grauwen tint.

Gelukkig dat de grot Gulliver nog eenige bescherming bood. Heel veel hoop op redding had hij echter niet meer; hij knielde aan den ingang der grot neder en wachtte gelaten en geduldig zijn einde.

Maar geleidelijk verstomde het ontzettend geraas, en langzaam week de duisternis voor den aanbrekenden dageraad. Een uur later was alles voorbij. Een liefelijk ochtendrood weerspiegelde zich in het sidderende zeewater, de wind ging liggen, de hemel klaarde op, en de zon, eindelijk doorgebroken, verlichtte met haar glans het gruwelijk geteisterde eiland.

Gulliver was als uit een vreeselijken droom ontwaakt. Met den terugkeer van den dag kwam ook weer het kalme overleggen en ontwaakte de oude veerkracht. Hij was zich er volkomen van bewust, dat leven op het thans geheel verwoeste vulkanische eiland onmogelijk was en dat slechts de dood, die rondom heerschte, hem wachten kon. Indien het mogelijk was, moest hij dus pogen dit eiland te verlaten.

Maar waarheen moest hij zich wenden?

In het zuiden lag nog een vierde eiland, en hij besloot daar heen te gaan. Hij reinigde zijn boot van asch en slijk, pakte zijn weinige bezittingen weder in het vaartuigje en zette koers naar dat eiland.

Gelukkig kwam hij er aan, en nadat hij eenig voedsel genuttigd had, liep hij, over zijn erbarmelijken toestand nadenkend, langs het strand op en neer; hij was treurig en neerslachtig, hoewel de hemel helder was en de zon alles kleurde in haar gouden stralen.

Terwijl hij liep na te denken, scheen het hem, dat de zon eensklaps verduisterd werd. Vreezend voor een nieuwe vulkanische uitbarsting, keek hij bezorgd op; een gewone wolk kon zulk een verduistering niet veroorzaken.

Tot zijn verbazing zag hij een groot voorwerp voorbij de zon zweven; het scheen uit een vaste stof saamgesteld te zijn en naderde langzaam de plaats waar Gulliver zich bevond.

Het voorwerp had de gedaante en den vorm van een zwevend eiland; en door zijn kijker zag Gulliver, dat het een vlakke bodem had, die door de weerkaatsing van het licht in de golven een helder schijnsel afwierp.

Snel klom Gulliver op een rots, en zag, toen het voorwerp bijna op gelijke hoogte boven de zee dreef, door zijn kijker, dat er een menigte menschen op waren, die langs de randen van het eiland heen en weer liepen. Maar wat zij deden, kon hij op den grooten afstand niet opmerken.

Een oogenblik meende Gulliver, dat het een luchtspiegeling was, een fata morgana, zooals in groote woestijnen dikwijls voorkomen, en die, naar hij meende, ook op zee wel gezien werd. Maar toen herinnerde hij zich, dat zoo het werkelijk slechts een luchtspiegeling was, een waanvoorstelling, het geen schaduw had kunnen werpen op de aarde, toen het tusschen haar en de zon doorvoer. Het moest dus iets anders, iets wezenlijks zijn, en Gulliver moest erkennen, dat het een werkelijk eiland was, dat, in plaats van in het water, in de lucht dreef, hoewel hij niet kon begrijpen, hoe zulk een natuurverschijnsel mogelijk was.

De natuurlijke drang om te leven en om bij zijn natuurgenooten hulp te zoeken, bracht Gulliver er toe, uit alle macht te roepen en zijn zakdoek, als seinvlag, boven zijn hoofd heen en weer te zwaaien.

Eensklaps zag hij, dat eenige personen op het zwevende eiland in groote haast naar het midden liepen en daar verdwenen. Het was, alsof het eiland een poos bleef stilstaan; maar toen zag Gulliver, dat het hem naderde, en kon hij met het bloote oog waarnemen, dat een groot aantal menschen op den kant, die naar hem toegekeerd was, bijeen kwamen, op hem wezen, en teekens gaven, als om hem te beduiden, dat zij hem ontdekt hadden.

De menigte op het eiland werd grooter, hoe dichter het bij Gulliver kwam; en na verloop van enkele minuten, was het zoo dicht bij, dat het laagste terras niet meer dan vijftig meter verwijderd was van de plaats waar Gulliver zich bevond.

Gulliver knielde op de rots neder en hief smeekend de handen op, ten teeken, dat hij gaarne uit zijn tegenwoordigen toestand bevrijd zou worden. Een der menschen op het eiland riep hem





iets toe, in een onbekende, maar zeer welluidende taal, die Gulliver niet verstaan kon. Hij antwoordde in het Italiaansch, maar dat scheen de eilandbewoner niet te verstaan.



Door teekens maakten de eilanders hem duidelijk, dat hij van de rots moest weggaan, en zich naar het strand begeven, wat Gulliver met een van blijdschap kloppend hart deed.

Het zwevende eiland bewoog zich, als door een onzichtbaar roer bewogen, en kwam vlak boven Gulliver te staan. Een zitbank, aan kettingen bevestigd, die daarop geheel scheen ingericht te zijn, werd van het onderste terras langzaam neergelaten, totdat Gulliver er op plaats kon nemen. Hij aarzelde geen oogenblik, ondanks het vreemde van het geheele verschijnsel, doch zette zich er op, en eenige seconden later was hij tot aan den rand van het onderste terras van het eiland opgeheschen.

Dadelijk was hij daar omringd door een aantal zeer zonderlinge wezens.

Zij keken hem aan met alle teekenen van verbazing, en nieuwsgierig beschouwden zij hem van top tot teen. En Gulliver deed hetzelfde, want nooit in zijn leven had hij menschen gezien, met zulke zonderlinge gewoonten en zulke dwaze kleeding. En toch had hij al heel wat gezien in de wereld.

Hunne hoofden waren allen scheef op het lichaam geplaatst; zij bogen naar rechts, of naar links over, en het eene oog keek naar den neus, het andere naar den hemel. De kleeding dier menschen was van zonderling snit en bedekt met figuren van zonnen, sterren of manen, of met afbeeldingen van muziekinstrumenten, fluiten, harpen, trompetten, pauken en andere voor Gulliver vaak geheel onbekende voorstellingen.

Het geheele troepje maakte den indruk van een clubje vastenavondhouders; maar zij gedroegen zich zoo ernstig en waardig, dat zij, naar Gulliver wel begreep, zich zelf volstrekt niet ongewoon of dwaas vonden, maar dat zij in hun gewone kleeding en in hun gewone doen waren.





Hoofdstuk II.

Gulliver beschrijft het zwevende eiland en zijn bewoners.


Gulliver werd door een der bewoners van het zwevende eiland uitgenoodigd hem te volgen, langs een steenen trap, naar den top van het zwevende eiland, waar het koninklijk paleis zich bevond.

Vóór het paleis stond geen wachtpost; men zag trouwens nergens soldaten. Ongehinderd kon Gulliver het paleis binnentreden, dat inwendig prachtig versierd was. Maar zijn geleider bracht hem rechtstreeks naar de groote audientiezaal, waar de koning van het eiland op een gouden troon zat, omgeven door zijn hoogste staatsambtenaren.

Vlak voor den gouden troon stond een groote tafel, bedekt met aard- en hemelglobes, sextanten en andere wiskundige instrumenten. De koning bestudeerde een groote kaart en scheen bezig met het oplossen van natuurwetenschappelijke vraagstukken, of liet zich eenige pas uitgevonden toestellen verklaren. Een oude, witharige geleerde hield klaarblijkelijk een voordracht; en eerst toen deze geëindigd was, wendde de koning zich tot Gulliver's geleider en sprak eenige woorden met hem. De man scheen den koning mede te deelen, hoe Gulliver op het zwevende eiland gekomen was, en dat hij de landstaal niet verstond; en na een kort gesprek tusschen den koning en Gulliver's geleider werd Gulliver op last des konings naar een kamer in het paleis gebracht, en door twee dienaren, die hem bewaakten, van alles wat hij noodig had voorzien.

Voor een raam van het vertrek staande, had Gulliver gelegenheid het zwevende eiland te overzien. Het meest scheen hij geboeid door de prachtige terrasvormig aangelegde koninklijke tuinen. Iedere zijde van dit heerlijk aangelegde park zal ongeveer vierhonderd voet lang geweest zijn. De geheele tuin lag tegen de helling van een berg, en bestond uit verschillende terrassen, zooals men die bij oude Grieksche of Romeinsche schouwburgen ziet. Onder die terrassen waren hallen aangebracht, wier plafondgewelven de daarboven liggende gedeelten van den tuin droegen. Elk volgend terras was iets hooger dan het voorgaande, de laatste hal zal zoowat vijftig voet van den grond geweest zijn. En daarop rustte het bovenste gedeelte van de koninklijke tuinen. Het geheel was kunstig aangelegd onder de regeering van een der voorvaders van den koning, die zelf de plannen voor het wonderwerk ontworpen had.

In zijn bewondering voor deze prachtig aangelegde tuinen werd Gulliver gestoord door de komst der bedienden, die zijn middagmaal opdroegen. Het was zeer goed, ruim en met smaak toebereid, zoodat Gulliver, die in de laatste dagen alleen van vogeleieren en scheepsbeschuit had geleefd, het zich best liet smaken.

Het maal werd gebruikt in tegenwoordigheid van twee waardige personen, klaarblijkelijk hofambtenaren, voor wie eveneens gedekt was; zij schenen door den koning aangewezen te zijn om Gulliver gezelschap te houden. Door teekens poogden zij zich aan Gulliver verstaanbaar te maken, en Gulliver bracht het spoedig zoo ver, dat hij de namen der verschillende gerechten in de landstaal kon zeggen, evenals de namen van brood en verschillende dranken, zoodat hij in staat was te zeggen, wat hij verlangde.

Na den maaltijd gingen de beide heeren heen; doch spoedig kwam een ander bij Gulliver, met inkt, papier en pennen; door teekens maakte hij Gulliver duidelijk, dat de koning hem gezonden had, om den gast in de kennis der landstaal onderricht te geven. Drie uren lang bleef deze taalmeester bij hem, en Gulliver leerde in dien tijd zeer veel. Want de man ging zeer practisch te werk, ongeveer op deze manier: hij gaf een der aanwezige bedienden last het eene of andere voorwerp te brengen, noemde den naam er van, schreef dien tegelijk op en verzocht Gulliver de Engelsche vertaling er achter te plaatsen.

Op zijn kleeding wees hij de figuren aan, die zon, maan en sterren voorstelden, en noemde ook van die hemellichamen de namen, die hij in het Engelsch liet vertalen. Zoo leerde Gulliver in korten tijd alle in de kamer aanwezige voorwerpen in de landstaal noemen en de namen opschrijven.

Toen de les drie uren geduurd had, ging de leeraar heen, en Gulliver deed nu zijn uiterste best om de geleerde woorden door ze telkens te herhalen, vast in zijn geheugen te krijgen.

Op die wijze kreeg Gulliver binnen enkele dagen een niet onbelangrijke kennis van de landstaal van het zwevende eiland.

Van zijn taalmeester vernam hij, dat het eiland 'Lapoeta' heette, wat in de landstaal ongeveer zooveel beteekent als 'zwevend eiland'.

Zoo ging de eerste week na zijn verblijf kalm en in rustigen arbeid voorbij. Toen hij aan het einde der week weer bij den koning ontboden werd, verstond hij reeds veel van hetgeen de koning zeide, en kon hij Z.M., al was het ook onvolmaakt, over een en ander dat hem gevraagd werd, inlichten.

De koning had bevel gegeven, dat het eiland in oost-noordoostelijke richting bewogen zou worden, daar hij zich naar de hoofdstad van zijn rijk wilde begeven, die beneden op het vasteland der aarde gelegen was en Lagado, de 'schitterende' genoemd werd. Na een vaart van ongeveer negen uren was het eiland, zonder dat Gulliver van de beweging ook maar iets had bespeurd, boven een tamelijk groote, mooi aangelegde stad aangekomen, die de taalmeester hem aanwees als Lagado, de hoofdstad van het geheele rijk. De koning, die hier verschillende belangrijke regeeringszaken te verrichten had, besloot dat het eiland hier eenigen tijd zou blijven liggen, en Gulliver, die tot dusver niet uit het paleis had durven komen, uit vrees dat hij door een windvlaag van het eiland afgerukt en in zee geworpen zou worden, verzocht vergunning, nu de merkwaardigheden van het zwevende eiland te mogen bekijken. De koning gaf gaarne de gevraagde toestemming en beval den taalmeester Gulliver op zijn wandelingen te vergezellen en hem alles uit te leggen en te verklaren.

Gulliver brandde van nieuwsgierigheid te ervaren, door welke kunstmatige of natuurlijke oorzaken het eiland in die zwevende beweging gebracht werd. Maar voordat zijn geleider hem in dat geheim inwijdde, liet hij hem eerst het geheele eiland en zijn aanleg bekijken.

Het eiland was van volmaakt ronden vorm en had een oppervlakte van ongeveer tienduizend morgen. Van onderen gezien was de bodem volkomen vlak, en samengesteld uit aan elkaar gegroeide diamanten, die wel een honderd meter dik op elkaar gestapeld waren. Boven op die harde oppervlakte lagen verschillende minerale lagen, graniet en gneis, en daarop volgde een laag zandsteen, waarop de aarde lag. De minerale lagen helden naar het midden van het eiland af, wat tengevolge had dat alle vloeistoffen, regen en dauw, in kleine stroomen naar het midden van het eiland liepen en daar een groot, vriendelijk aangelegd meer vormden. Door de verdamping, onder den invloed van het zonlicht, werd dit meer voortdurend op dezelfde hoogte gehouden; en daar het eiland naar willekeur boven de nevels en wolken kon worden opgeheven, kon men ook de vallende regenmassa doen toenemen of verminderen, zooals men dat verlangde.

Ongeveer in het midden van het eiland was een reusachtige rotskloof, waardoor de astronomen van het eiland konden afstijgen in een groot onderaardsch gewelf, dat 'de Astronomen-grot' werd genoemd, en dat ongeveer 50 meter boven de oppervlakte der diamantenlaag gelegen was.

In dit gebouw, dat geheel uit marmer was opgetrokken, daalde Gulliver nu met zijn begeleider af. Hier waren drie groote, in elkaar loopende zalen, dag en nacht door twintig prachtige gouden lampen verlicht, die door de weerkaatsing der diamanten van den vloer naar alle zijden een tooverachtig licht verspreidden.

De grootste zaal stond vol tafels, waarop hemel- en wereldkaarten uitgespreid lagen, en sextanten, teleskopen en andere astronomische instrumenten in groot aantal waren geplaatst. Doch de grootste merkwaardigheid van die zaal was een magneet of zeilsteen van ongelooflijken omvang, die den vorm had van een scheepsromp; van de aanwezigheid en de gaafheid van dien steen





was het lot van het zwevende eiland volkomen en uitsluitend afhankelijk, zooals Gulliver door zijn begeleider werd verklaard.



De zaak stond namelijk zoo:

De reuzenmagneet, die ongeveer drie meter lang was, had aan zijn dikste einde een middellijn van anderhalven meter. Door een sterke, diamanten as in zijn zwaartepunt bevestigd, werd hij zoo zuiver in evenwicht gehouden, dat de hand van een klein kind hem naar welgevallen heen of weer bewegen kon.

De magneet hing in een ruimte, die door diamanten omgeven was; hierin was een sponning aangebracht, waarin de magneet naar willekeur kon worden bewogen.

Daar het diamanten gewelf en de diamanten as, waarom de magneet draaide, vast met elkander verbonden waren, en dit alles weder in nauwen samenhang stond met de diamanten, waaruit de bodem van het eiland bestond, kon geen menschelijke macht den magneet van zijn plaats krijgen, zonder het diamanten gewelf eerst te doen springen.

Het was deze reuzenmagneet, waardoor het zwevende eiland naar welgevallen kon worden voortbewogen, en die het kon doen stijgen of dalen. De magneet had namelijk twee polen, waarvan de eene de aarde aantrok, de andere haar afstootte, evenals de beide polen eener electrische machine.

Werd nu de magneet door een der astronomen, die met de zorg er voor belast waren, op bevel des konings in den stand gebracht, dat de pool die de aarde aantrok naar beneden was gericht, dan daalde het zwevende eiland door die aantrekking langzaam en bijna onmerkbaar naar de aarde.

Werd daarentegen de andere pool van den magneet, die de afstootende werking uitoefende, naar de aarde gekeerd, dan steeg het eiland als een luchtballon in de wolken.

Plaatste men den magneet in een stand evenwijdig met de aarde, dan bleef het eiland op de hoogte waar het zich bevond, rustig zweven, daar de kracht, die het naar de aarde zou trekken, even groot was als die, welke het van de aarde wilde verwijderen, zoodat de beide krachten elkander ophieven.

Had eindelijk de magneet een schuine richting, dan bewoog het zwevende eiland zich naar het punt der aarde, dat in de richting van de aantrekkende pool lag. Door den magneet in een schuine richting te plaatsen, kon men het eiland, nadat het opgestegen was, naar ieder willekeurig punt van de aarde doen bewegen.

De magneet stond onder de persoonlijke leiding van eenige zeer bekwame astronomen, die het eiland op bevel des Konings de richting gaven, die deze wenschte te volgen.

Men kan zich de verbazing van Gulliver voorstellen, toen hij deze merkwaardige inrichting werken, en door menschenhanden in beweging gebracht zag.

Opdat het eiland steeds onder toezicht blijven zou, was in een Staatswet bepaald, dat noch de koning, noch zijn beide oudste zonen het ooit zouden mogen verlaten. Ook moesten steeds vijf-en-twintig bekwame astronomen en natuuronderzoekers op het eiland aanwezig zijn.

En bovendien was het geheele zwevende eiland tot een onvervreemdbaar domein der kroon verklaard.





Hoofdstuk III.

Gulliver verlaat het zwevende eiland en bezoekt het land van den koning van Lapoeta.


Nadat Gulliver alle merkwaardigheden van het zwevende eiland had gadegeslagen, begon de wensch in hem op te komen, het te verlaten en naar de aarde terug te keeren, in de eerste plaats omdat het altoos onveranderlijke leven op het eiland hem begon tegen te staan en ook omdat hij wel inzag, dat zijn terugkeer naar Engeland en naar de zijnen volkomen onmogelijk was, zoolang hij op het eiland bleef.

Hij besloot derhalve, het zwevende eiland bij de eerste gelegenheid de beste te verlaten.

Aan het hof bevond zich in dien tijd een zeer voornaam man, die tot den koning van Lapoeta in nauwe familiebetrekking stond; deze persoonlijkheid had Gulliver herhaaldelijk bij zich ontboden, om met hem te praten en hem verschillende zaken, die Europa betroffen, te vragen, voornamelijk op het gebied van wetgeving, zeden en gewoonten, den stand der wetenschap en der kunsten.

Aan dezen man verzocht Gulliver op zekeren dag, om bij den koning vergunning voor hem te vragen, het eiland te mogen verlaten en naar het vasteland terug te keeren. De beschermer van Gulliver beloofde het en korten tijd daarna ontving Gulliver, door zijn tusschenkomst, van den koning van Lapoeta de gevraagde vergunning.

Met rijke geschenken van den koning en met aanbevelingsbrieven van zijn beschermer aan een van diens vrienden in Lagado, de hoofdstad van het land, werd Gulliver, toen het eiland op ongeveer twee uren afstand van Lagado een berg voorbijzweefde, op dezelfde wijze aan land gezet, als hij vroeger op het eiland was opgenomen.

Toen Gulliver weder vasten grond onder de voeten had, maakte hij van blijdschap een paar dolle sprongen. Hij riep de bewoners van Lapoeta, die op den rand van het eiland stonden, hartelijke woorden van dank en van afscheid toe, en terwijl het eiland langzaam voortzweefde, ging hij welgemoed den berg af en in de richting van de hoofdstad Lagado.

Zijn weg bracht hem eerst door heerlijk aangelegde wijnbergen, dan door de vlakte, waarin golvende graanvelden, bloeiende weiden en vriendelijke landhuisjes, door tuinen omgeven, lagen. Hoe dichter hij bij de stad kwam, des te levendiger werd het verkeer langs de wegen. Eindelijk naderde hij de groote stadspoort. Zonder lastig gevallen te zijn, ging hij de poort door, en de stad in. Niemand zag in hem een vreemdeling; want tijdens zijn verblijf op het zwevende eiland had hij kleederen gekregen, zooals de andere bewoners van Lapoeta droegen, en daar hij ook de landstaal goed kende, kon hij met de inwoners vloeiend in die taal spreken.

Spoedig kwam hij in een der hoofdstraten van de stad, aan het huis van den heer, voor wien hij aanbevelingsbrieven had medegekregen; hij stapte binnen, liet zich aandienen en overhandigde zijn aanbevelingen.

Zoodra de heer des huizes die gelezen had, heette hij Gulliver hartelijk welkom; het was een hooggeplaatst persoon, Munodi geheeten. Hij liet dadelijk voor Gulliver een kamer in zijn huis in gereedheid brengen, opdat hij daar gedurende zijn geheele verblijf in Lagado zou kunnen wonen, en betoonde hem de grootst mogelijke gastvrijheid.

Den volgenden dag liet Munodi zijn rijtuig voorkomen, om zijn gast de bezienswaardigheden der stad te laten bewonderen. Lagado was een tamelijk groote stad, met eigenaardig gebouwde huizen en breede straten. In het prachtigste gedeelte van het land gelegen, omringd door mooie tuinen en liefelijke weiden, werd de stad door een heldere rivier doorsneden. De muren waren sterk en dik en door zware torens bekroond. De straten waren goed geplaveid en zindelijk, en de huizen met zeer veel smaak gebouwd. Voor de prachtige openbare gebouwen leverden de in de nabijheid der stad gelegen marmergroeven een uitstekend materiaal. Tusschen de beide oevers der rivier, die midden door de stad stroomde, werd het verkeer onderhouden door steenen en ijzeren bruggen en veerbootjes.

In het midden der stad, onmiddellijk aan de rivier, lag het groote marktplein, omringd door prachtige gebouwen. Den geheelen dag had Gulliver doorgebracht met het bekijken en bewonderen dier gebouwen, zoodat hij 's avonds doodmoe in het huis van zijn gastheer terugkeerde. Deze stelde hem daarom voor, den volgenden dag liever een toertje om de stad heen, naar buiten te maken, daar dit minder vermoeiend was, en gaarne ging Gulliver op dit voorstel in.

Zij reden de groote poort uit, een prachtige marmeren poort met reusachtige leeuwen versierd, en kwamen, na een vuile voorstad doorgereden te zijn, in een der mooiste landschappen, die Gulliver ooit gezien had in zijn leven. Aan beide zijden van den straatweg waren heerlijke tuinen aangelegd, en toen Gulliver zijn bewondering over de pracht der streek luide te kennen gaf, zeide zijn gastheer, dat hier juist zijn eigen landgoed lag, dat hij Gulliver gaarne eens wilde laten zien.

Het rijtuig reed een fraai tuinhek binnen en na een korten rit door een breede, schaduwrijke laan, door trotsche oude boomen omzoomd, kwamen zij aan een sierlijk gebouw in antieken stijl opgericht. Om het huis waren klaterende fonteinen, wandelwegen onder het dichte loof der boomen, vriendelijke boschaadjes, en met smaak aangelegde vijvers, zoodat Gulliver meende in een feeënpaleis te zijn aangekomen.

Nadat zij eenige oogenblikken hadden uitgerust, liet de gastheer op een der mooie steenen terrassen het avondmaal gereed zetten, en onder een prettig gesprek bracht Gulliver hier een der heerlijkste avonden van zijn leven door. Van Munodi vernam hij allerlei bijzonderheden over de geschiedenis en de gewoonten van het land, terwijl hij zijn weetgierigen gastheer veel en velerlei verhaalde van Europeesche zeden en gebruiken.

Zij bleven een paar dagen op het landgoed en keerden toen naar de stad terug, daar Munodi, die gouverneur der hoofdstad was, niet langer zijn ambtsbezigheden kon laten loopen.

De volgende dagen gebruikte Gulliver om de rijke verzamelingen in de openbare gebouwen en musea van de hoofdstad te bezien, waarbij zijn gastheer steeds welwillend en behulpzaam als gids diende.

Nadat Gulliver in Lagado alles had gezien, wat beziens- en wetenswaardig was, begon hij over zijn terugkeer naar Engeland te denken, en overlegde hij bij zich zelf, hoe hij dat op de eenvoudigste manier zou aanleggen.

Tijdens zijn verblijf in Lagado had hij vernomen, dat het land des konings in het noorden aan den Stillen Oceaan grensde, en dat daar een groote havenstad, de grootste van het geheele land, gelegen was, die in druk handelsverkeer stond met een zuidoostelijk van Japan gelegen eiland, Luggnagg genaamd; van dit eiland, dat met Japan betrekkingen onderhield, zou dit land wel te bereiken zijn.

Hierop had Gulliver zijn plan gebouwd. Hij hoopte zoo in Japan te kunnen komen, en daar zou hij wel gelegenheid vinden, om naar Engeland terug te keeren. Gulliver besloot dus, eerst naar de noordelijke havenstad te reizen, en sprak hierover met zijn gastheer, die hem dadelijk een bekwamen gids en twee muilezels medegaf, een om op te rijden, de andere voor het dragen van de bagage. Bovendien gaf hij Gulliver een schrijven mede aan een zeeofficier in de havenplaats Maldonado.

Na hartelijk afscheid te hebben genomen van zijn vriendelijken gastheer, ging Gulliver op reis en bereikte na een tocht van eenige dagen de havenplaats.

Hij vond hier geen schip zeilvaardig om naar het eiland Luggnagg over te steken. Hij bracht dus zijn brieven van aanbeveling bij den vriend van Munodi, den zeeofficier, die tegelijk havencommandant van Maldonado was. In diens huis werd hij gastvrij opgenomen, maar tot zijn leedwezen vernam hij, dat het wel een maand zou duren, voor er weer een schip naar Luggnagg vertrok. Hij kreeg echter den goeden raad in dien tijd het eiland Glubdubdrib te bezoeken, dat op slechts vijf uren afstand van Maldonado gelegen was. De zeeofficier stelde hem voor, dat hij wel voor een goed vaartuig zou zorgen en dat hij en zijn vrienden Gulliver op dien tocht zouden vergezellen.

Gaarne ging Gulliver op dit voorstel in, temeer daar hij vernomen had, dat Glubdubdrib beteekende: 'Eiland der Toovenaars', zoodat hij hopen kon, nog een merkwaardigheid te zien.

Op een mooien morgen voer het geheele gezelschap in een zeiljacht van Maldonado af, en na een korten, prettigen tocht kwamen zij op het eiland Glubdubdrib aan. Onderweg reeds had Gulliver van zijn tochtgenooten vernomen, dat het eiland bewoond werd door machtige toovenaars, en dat de grootste toovenaar gouverneur van het eiland was. Voor dezen was het volstrekt geen kunst, iederen gestorven persoon weder te doen verschijnen en hem vier-en-twintig uren, maar ook geen seconde langer, in zijn dienst te houden. Gulliver voelde wel eens twijfel opkomen aan dit verhaal, daar hij niet geloofde, dat iemand zulke onbegrijpelijke dingen kon doen; maar toch was hij vol verwachting, over alles wat hij zou zien en beleven.

Toen het jacht geland was, ging de zeeofficier, die het plan voor den tocht ontworpen had, rechtstreeks naar den gouverneur van het eiland, en verzocht dezen om audientie voor een vreemdeling, die gekomen was om de wonderbare daden der toovenaars te leeren kennen.

De audientie werd dadelijk toegestaan, en het geheele gezelschap begaf zich naar het paleis van den 'Koning der Toovenaars'.

Zij waren nog niet ver van de landingplaats, toen de weg zijwaarts door een laan van lommerrijke oude eikenboomen ging en een eigenaardige welriekende geur van alle zijden opsteeg. Toen zij aan het slot kwamen gingen de deuren van zelf open, en sloten zich eveneens vanzelf achter de binnentredenden. Door een gewelfde gang kwamen zij in een hal, vanwaar een marmeren trap omhoog ging. Hier moesten zij tusschen een dubbele rij wachters door, die op ouderwetsche wijze gekleed en bewapend waren, en wier uiterlijk Gulliver deed huiveren, zonder dat hij wist waarom.

De breede trap, waarvan elke trede belegd was met een fluweelen kleed met rijk goudborduursel, zoodat de voetstappen onhoorbaar waren, en welker leuning met frissche bloemslingers was versierd, leidde naar de eerste verdieping. In alle nissen waren zeldzame, vreemde planten geplaatst, die allen in vollen bloei stonden.

Boven werden de bezoekers door verschillende deftige vertrekken geleid, en overal stonden rijen dienaren, die op dezelfde wijze gekleed en gewapend waren als de anderen; zij stonden van de trap tot aan de groote helderverlichte audientie-zaal, welke, zooals Gulliver met verbazing opmerkte, geen vensters had.

Zij traden de zaal binnen en werden voor den gouverneur geleid, voor wien zij driemaal een diepe buiging maakten; na een paar vragen van algemeenen aard noodigde de gouverneur het geheele gezelschap uit, op gereed staande stoelen naast zijn troon plaats te nemen.

De gouverneur van Glubdubdrib, die de taal van Lapoeta volkomen beheerschte, hoewel het eiland een eigen, afzonderlijke taal had, verzocht Gulliver, van zijn reizen en avonturen te water en te land te vertellen. En om te doen zien, dat het onderhoud een volkomen persoonlijk karakter had, gebood de gouverneur alle dienaren, die in de zaal waren, zich te verwijderen. Of eigenlijk, hij wees met den vinger en onmiddellijk verdwenen de dienaren, als spookgestalten. Zij waren weg, zonder dat iemand hen had zien gaan.

Door dit staaltje van 's konings tooverkunst was Gulliver wel een beetje geschrokken.

Maar de gouverneur gaf hem de verzekering, dat hem geen leed zou wedervaren; en zijn begeleiders, die reeds herhaaldelijk zoo iets schenen te hebben bijgewoond, bleven er tamelijk kalm bij, zoodat Gulliver daardoor gerustgesteld werd en zijn avonturen begon te vertellen. Maar onder het vertellen kon hij niet nalaten nu en dan eens naar de plaatsen te kijken, waar die spookachtige dienaren hadden gestaan. Er was echter niets meer van hen te zien.

Toen Gulliver zijn verhaal geëindigd had, verzocht de gouverneur, die met groote belangstelling had toegeluisterd, het geheele gezelschap bij hem te dineeren. Gaarne namen allen het voorstel aan. Op een wenk van den toovenaar openden zich in een der muren van de zaal twee groote vleugeldeuren, en de gastheer geleidde het geheele gezelschap in een sierlijke eetzaal, naar een prachtig versierde tafel, waaraan voor zooveel personen gedekt was, als het gezelschap groot was.

Onder aangename gesprekken namen allen om de tafel plaats. Het tafelgerei was alles van het zuiverste zilver. Voor ieder couvert stond een massief gouden beker, en de glazen waren van geslepen diamant. Hooge gouden en zilveren wijnkannen versierden het buffet, en de spijzen en dranken waren volkomen in overeenstemming met de kostbaarheid der schalen en borden.

Het onderhoud gedurende den maaltijd was vroolijk en levendig. Een aantal geesten droegen het eten aan en bedienden aan tafel. Gulliver was er minder bang voor dan vroeger, hoewel hij nu en dan toch even rilde, als hij er aan dacht. Het gesprek aan tafel liep voornamelijk over de toekomst van het koninkrijk Lapoeta, waaraan de toovenaar een groote en roemrijke rol in de wereldgeschiedenis voorspelde.

Toen de bedienden de borden voor het dessert gereed zetten, vroeg de gastheer aan elk zijner gasten, welke vruchten hij zou wenschen te eten; hij wilde zich het genoegen verschaffen, ieder zijner gasten zijn lievelings-vrucht in verschen toestand voor te zetten. Toen allen een wensch hadden uitgesproken, streek de toovenaar zacht met de hand over ieders bord, en keerde toen naar zijn plaats aan het boveneinde der tafel terug. Hij nam weer gewoon aan het gesprek deel; doch plotseling klapte hij in de handen, en op wonderbaarlijke wijze verscheen eensklaps op ieders bord de vrucht, die hij gewenscht had. Sappige kersen en frissche aardbeien, wondermooie druiven, appels, bananen, de meest vreemde vruchten, waren daar bijeen, en de gasten konden hun verbazing over dit feit niet genoeg uitspreken.

Nadat de eerste storm van bewondering voorbij was, wendde zich Gulliver tot den toovenaar, met de vraag, hoe hij dit wonder kon tot stand brengen. Het antwoord luidde: dat hij dit niet mocht zeggen; wel kon hij mededeelen, dat hij een dienenden geest had, voor wien het geen moeite was in een oogenblik alles te bezorgen, wat hij wenschte, zelfs uit de verst verwijderde streken van den aardbodem.

De vruchten werden met veel smaak opgegeten en door allen geprezen om hun voortreffelijkheid.

Gulliver bleef met zijn gezelschap tot den avond in het paleis. Toen de toovenaar hem verzocht in het paleis te blijven overnachten, vond hij dat toch te griezelig, en verontschuldigde hij zich, die uitnoodiging niet te kunnen aannemen, daar zijn vrienden reeds een woning voor hem in gereedheid hadden doen brengen.

Lachend aanvaardde de toovenaar deze uitvlucht; maar hij noodigde Gulliver toch uit, hem den volgenden morgen weder te komen bezoeken. Zonder onbeleefd te zijn kon Gulliver die uitnoodiging niet afslaan, hoewel hij liever weer naar Maldonado was gegaan. Want een beetje benauwd vond hij het wel.

Toch begaf hij zich den volgenden dag weder naar het paleis, ditmaal alleen, daar zijn begeleiders van den vorigen dag niet uitgenoodigd waren. De aanblik van de geesten scheen reeds minder invloed op hem te hebben dan den vorigen dag.

Hartelijk werd bij door den toovenaar ontvangen; hij moest het ontbijt bij hem gebruiken en in den loop van het gesprek stond de toovenaar hem toe, een bijzonderen wensch te uiten, dien hij dan, zoo het in zijn macht stond, zou inwilligen.

Nu had Gulliver in zijn vaderland wel eens gehoord van iemand, die met de zwarte kunst omging en die Faust heette; diens grootste kunst was geweest gestorven menschen te laten verschijnen. Hij had gehoord, dat de toovenaar dat ook kon, en besloot, hem daarmede eens een proef te laten nemen. Hij noemde een aantal dooden op, die tijdens hun leven in de wereldgeschiedenis een rol hadden gespeeld; en op Gulliver's wensch liet de toovenaar achtereenvolgens den edelen Menelaus, den wijzen Agamemnon, den dapperen Achilles, Alexander den Groote, Hannibal, Cesar, Pompejus, Theodorik, Karel den Groote en andere mannen van naam voor het verbaasde oog van Gulliver verschijnen.

Toen deze proefneming geëindigd was, vroeg de toovenaar, of zijn gast nog andere personen uit de geschiedenis wilde zien, wat Gulliver ontkennend beantwoordde; want het voorbijtrekken der geschiedenis van vele eeuwen in de enkele groote figuren, die op hun eeuw een stempel hadden gedrukt, had hem geweldig aangegrepen.

De toovenaar liet Gulliver het geheele kasteel zien, en geleidde hem naar het prachtige park, dat achter het paleis was aangelegd. Daar was een rots, die zich op een wenk van den toovenaar opende, en nu





schreden beiden door een gang, waarin een blauwachtig schemerlicht heerschte, den berg in. De weg bracht hen langs vele slingerpaden naar een meer, binnen in den berg. Toen zij daar aankwamen, ging de bergwand, die achter het meer gelegen was, open, en daaruit traden twee rijen jonge meisjes te voorschijn. Iedere rij werd gevormd door zes meisjes en een aanvoerster, die een wit opgeschort kleed en fladderenden witten mantel droeg: de anderen waren allen in lichtrood gekleed, en als vleugels fladderden de sluiers over haar schouders. Zij vatten elkaar bij de hand en dansten over de golven van het meer, zoo licht als raakten zij slechts met de punten der voeten het water.



Tegelijk werd een zachte, droomerige muziek gehoord, op wier maat de danseressen zich bewogen. Nu eens slingerden de twee rijen zich door elkaar, dan weer scheidden zij zich of naderden elkaar in lichte slingeringen. Eindelijk vormden zij een kring, en zweefden zoo, als een krans van witte en roode rozen, over het water.

Op een wenk van den toovenaar was alles verdwenen.

Hartelijk dankte Gulliver hem voor het schouwspel, dat hem, naar hij verklaarde, voor het eerst in zijn leven had doen zien wat dansen is.

Daar hij nu lang genoeg van de gastvrijheid van den toovenaar meende genoten te hebben, en zich voorgenomen had dien dag met de anderen naar Maldonado terug te keeren, nam Gulliver onder vele dankbetuigingen afscheid; en behouden kwam hij met zijn reisgenooten te Maldonado aan.





Hoofdstuk IV.

Gulliver zeilt naar het eiland Luggnagg en keert over Japan naar Engeland terug.


Ongeveer veertien dagen genoot Gulliver nog de gastvrijheid van den haven-commandant van Maldonado. Toen vernam hij tot zijn blijdschap, dat een schip in de haven gereed lag, om naar het eiland Luggnagg te varen. Snel pakte hij zijn bundel, en rijkelijk door zijn gastheer van levensmiddelen voor den overtocht voorzien, begaf hij zich aan boord.

Hartelijk was het afscheid van zijn vrienden in Maldonado en vol hoop zeilde hij de haven uit, de onbekende toekomst tegemoet. Dankbaarheid jegens den beheerscher van het land en jegens de bewoners, die hem steeds en overal liefderijk en vriendelijk hadden bejegend, woonde in zijn hart.

Een zeetocht van drie weken lag voor Gulliver. Het sierlijke schip, dat hem overbracht, zeilde in snellen gang door de golven der wereldzee, en iedere dag bracht hem nader bij zijn vaderland, toen eensklaps, midden in den nacht, een hevige storm uitbrak, die het schip geheel en al uit den koers sloeg, zoodat hij eerst eenige dagen later dan verwacht werd, op het eiland Luggnagg aankwam. De hemel was weer helder, het schip sneed door de blauwe golven der zee, recht op het eiland aan, en Gulliver verlangde met ongeduld naar het oogenblik, dat hij aan land zou kunnen gaan, want dan was de eerste stap voor de terugreis naar Engeland gedaan. Reeds waren aan de linkerzijde duidelijk de rotsige oevers van het eiland zichtbaar, en spoedig was de mond van de rivier Clumegnig bereikt, waaraan de havenplaats van Luggnagg gelegen was.

Ongeveer een uur van de stad wierp het schip het anker uit en werd er om een loods geseind. Na een half uur kwamen er twee loodsen aan boord, die het schip tusschen de zandbanken, klippen en riffen door stuurden, die het binnenvallen zonder loods tot een onmogelijkheid maakten; zoo kwamen zij de rivier op en in een groote, natuurlijke haven, vlak bij de stad.

Eenige matrozen hadden onderweg aan den loods verteld, dat Gulliver een man was, die uit verre landen kwam; en daar het strenge verbod bestond, dat een vreemdeling niet door het land mocht reizen, verhaalden de loodsen dadelijk het nieuwtje aan de haven-autoriteiten.

Toen Gulliver aan land wilde gaan, werd hij door een der haven-beambten aan een buitengewoon pijnlijk verhoor onderworpen.

De man sprak met Gulliver in de taal van Lapoeta, die wegens den zeer grooten handel met dien staat door de zeelieden en door de ambtenaren van de havenstad vlot werd gesproken.

Gulliver gaf hem in dezelfde taal een kort, maar duidelijk overzicht van zijn reis naar Lapoeta en Luggnagg, doch achtte het gewenscht zijn eigen nationaliteit te verzwijgen en zich voor een Hollander uit te geven, daar hij het plan had naar Japan te reizen en wel wist, dat de Hollanders de eenige Europeërs waren, die in dat land mochten komen.

Hij vertelde derhalve den ambtenaar, dat hij uit Holland kwam, en in de nabijheid der kust van Lapoeta bij een hevigen storm schipbreuk had geleden, waarbij al zijn reisgenooten waren omgekomen. Hij zelf was op het zwevende eiland opgenomen, en later met vergunning van den koning van Lapoeta naar Maldonado gegaan, vanwaar hij over Luggnagg naar Japan wilde reizen, om daar een gelegenheid te vinden, naar zijn vaderland terug te keeren.

Stilzwijgend had de ambtenaar dit verhaal aangehoord. Toen Gulliver geëindigd was, deelde de ambtenaar hem mede, dat hij hem op grond der landswet moest gevangen nemen, daar geen Europeër Luggnagg mocht bezoeken. Hij moest zoolang in de gevangenis blijven, totdat nadere bevelen uit de hoofdstad zouden ontvangen zijn. De ambtenaar zou dadelijk daarheen bericht zenden; maar het kon wel een paar dagen duren voordat het antwoord ontvangen was.

Gulliver vroeg, of hij niet zoolang naar het schip mocht terugkeeren; maar dit kon de ambtenaar niet toestaan, daar er dan gevaar voor ontvluchting bestond.

Gulliver moest dus wel het gedwongen verblijf in de gevangenis opzoeken.

Hij werd in een kleine, nette en zindelijke woning gebracht, in de nabijheid der haven, van waar hij uitzicht had op de rivier en de zee; een schildwacht werd vóór zijn deur geplaatst, om hem het ontvluchten te beletten. Maar wel was het Gulliver geoorloofd, in een grooten mooien tuin, die achter het huis lag en door een hoogen muur omringd was, te wandelen. Hij werd overigens door iedereen op de meest voorkomende wijze behandeld; hij kreeg goed eten en drinken, zooveel hij wilde, op kosten van het land, waarin hij verblijf hield.

Ook was het hem toegestaan, bezoeken te ontvangen; en toen het bericht, dat een Europeër gevangen genomen was, in de stad bekend werd, kwamen dadelijk eenige groote kooplieden, die gaarne wat over Europeesche toestanden wilden hooren, hem bezoeken. Volgens een landsgebruik kreeg Gulliver aanzienlijke geschenken van hen.

Om zich met deze kooplieden te kunnen onderhouden, nam Gulliver dadelijk een knappen jongen man, die met hem de reis van Maldonado naar Luggnagg had gemaakt, als tolk in dienst. Deze jonge man was op Luggnagg geboren, doch had vele jaren in Maldonado doorgebracht; hij kende de talen der beide landen goed, zoodat het voor Gulliver gemakkelijk was zich, door zijn bemiddeling, met de personen die hem tijdens zijn gevangenschap kwamen bezoeken, te onderhouden.

Reeds begon Gulliver ongeduldig te worden door het lange wachten, toen uit de hoofdstad het langverbeide antwoord ontvangen werd.

Tot zijn schrik was het een bevel tot aanhouding, dat inhield: Gulliver moest, met alles wat zijn eigendom was, onmiddellijk als gevangene naar de hoofdstad worden overgebracht. Tien man cavalerie werden aangewezen, om hem te begeleiden.

Op zijn wensch werden voor hem en zijn tolk, dien hij bij zich wilde houden, twee paarden beschikbaar gesteld, en zoo trok Gulliver dan, onder militair geleide, naar de hoofdstad. Zijn have werd op een wagen, insgelijks onder militair geleide, vervoerd.

Een der ruiters werd een halven dagmarsch vooruitgezonden, om den koning van Luggnagg tijdig bericht van Gulliver's komst te brengen, opdat de koning zou kunnen bepalen, waar en wanneer hij den gevangene wilde zien. Gulliver reed met de overige soldaten, in wier midden hij steeds onder toezicht gehouden werd, langs den grooten weg, die naar de hoofdstad voerde.

Twee dagen nadat hij daar was aangekomen, werd hij door den koning in het paleis ontboden, en door een adjudant aan den koning voorgesteld.

Gulliver naderde den troon, waarop de koning gezeten was, en groette hem, zooals men Aziatische koningen pleegt te groeten, door zich languit ter aarde te werpen en den grond te kussen.

De koning ontving Gulliver zeer vriendelijk, verzocht hem op te staan, en vroeg hoe hij in zijn rijk was gekomen.

Gulliver verzweeg niets, en verhaalde den koning hetzelfde als den haven-ambtenaar. De koning scheen zeer verbaasd hierover, en toonde zich verheugd een man te ontmoeten, die zooveel van de wereld had gezien. Hij droeg een zijner hofbeambten op, voor Gulliver te zorgen en een kamer in het paleis voor hem in gereedheid te doen brengen. Voorts liet hij Gulliver een zak met geld geven, voor de bestrijding zijner kleine uitgaven. Hij bood Gulliver zelfs een plaats aan als ambtenaar aan het hof; maar daar Gulliver vast besloten was zich nergens meer op te houden, smeekte hij den koning hem toe te staan, door zijn land naar Japan te reizen, van waar hij hoopte zijn vaderland weer te kunnen bereiken.

De koning gaf zijn toestemming daartoe, onder voorwaarde, dat Gulliver nog een paar dagen aan zijn hof zou vertoeven, en overhandigde hem zelfs brieven van aanbeveling aan den keizer van Japan, die Mikado genoemd wordt.

Gaarne wilde Gulliver een paar dagen bij den koning blijven. En toen hij afscheid nam, kreeg hij kostbare geschenken voor zich en voor den keizer van Japan; de koning zeide daarbij tot Gulliver, dat hij hem verzocht den brief en het geschenk persoonlijk aan zijn verheven broeder, den keizer van Japan, te overhandigen en dezen de verzekering te geven van zijn trouwe vriendschap. Verder schonk hij Gulliver vierhonderd-vier-en-veertig groote goudstukken. Het was een bijzondere liefhebberij van den koning, om altoos met zulke gelijke getallen te rekenen.

Begeleid door een eerewacht, die de koning opzettelijk daarvoor had aangewezen, vertrok Gulliver naar Glanguenstala, de oorlogs- en handelshaven aan de noordoostkust van het eiland.

Bij zijn aankomst in die havenstad vernam hij tot zijn blijdschap, dat na zes dagen een schip naar Japan zou vertrekken; hij besprak dadelijk plaats op dat schip, en zoodra dit zeilvaardig was, stak het in zee. Na een gunstige reis kwam het, vijftien dagen later, te Yokohama, een belangrijke havenstad in het keizerrijk Japan, aan.

Yokohama ligt aan de lange baai van Yeddo, aan welker noordwestelijk einde de hoofdstad van Japan, Tokio, gelegen is.

Toen het schip de haven van Yokohama binnenvoer, kwam dadelijk een keizerlijk ambtenaar aan boord, om de herkomst van iederen passagier vast te stellen. Want het was in die dagen, op straffe des doods, verboden aan alle Europeërs, zoo zij geen Hollanders waren, den heiligen bodem van het Land der Chrysantemums te betreden.

Gulliver, die zich voor een Hollander had uitgegeven, toonde bovendien aan den ambtenaar den brief, dien de koning van Luggnagg hem voor den keizer van Japan had medegegeven.

De ambtenaar herkende het zegel, dat een koning vertoonde die een bedelaar opheft, en met tallooze buigingen stelde hij zich ter beschikking van Gulliver, in wien hij een persoon van hoogen rang en een gezant van den koning van Luggnagg meende te zien.

Met zijn bagage werd Gulliver onmiddellijk in een staatsboot aan land gebracht, en toen de ambtenaren in Yokohama van den brief hoorden, dien hij aan den Mikado moest overbrengen, brachten zij hem als overbrenger van dien brief tallooze eerbewijzen. Een prachtige woning in Yokohama werd tot zijn beschikking gesteld, benevens rijtuigen, paarden en bedienden voor zijn reis naar Tokio, zooals dat voor een gezant van een bevriend vorst gebruikelijk was.

Gulliver genoot zeer van deze ontvangst, en richtte zich in het mooie huis te Yokohama gezellig in. Maar tevens zond hij een renbode naar Tokio, naar het paleis, om bij den Mikado een audientie te vragen. Wegens het doel van zijn komst werd hem die spoedig verleend.

Prachtige staatsiekarossen werden naar Yokohama gezonden om hem naar Tokio te brengen; aan de stadspoort moest hij uitstappen, en van daar werd hij tusschen veertig groote, prachtig gekleede blanke en zwarte slaven door de straten van Tokio naar het paleis geleid. Toen deze optocht door de straten ging, kwam een dichte menigte bijeen, om den gezant, die met zulk een pracht ontvangen werd, aan te gapen.

In het paleis werd Gulliver met groot eerbetoon begroet, en dadelijk voor den keizer geleid. Knielend overhandigde hij den Mikado den brief van den koning van Luggnagg en deelde mede, wat deze hem had opgedragen te zeggen. Nadat de keizer den brief had gelezen, onderhield hij zich met Gulliver, door tusschenkomst van een tolk, die de Nederlandsche taal verstond. Nauwkeurig werd Gulliver ondervraagd over zijn afkomst, zijn reizen en zijn verdere plannen.

Gulliver verhaalde, dat hij een Hollandsch koopman was, die in verre, vreemde landen schipbreuk had geleden, en vandaar over land en zee naar Luggnagg was gereisd. Daar was hij aan het hof ontvangen, en met vriendelijke vergunning van den koning had hij zich naar Japan ingescheept, wetende dat zijn landgenooten met den almachtigen beheerscher van Japan in vriendschap leefden en in zijn land handelsbetrekkingen hadden aangeknoopt. Hij hoopte hier een goede gelegenheid te vinden, om naar zijn vaderland terug te keeren.

De keizer beloofde, hem daarbij op alle mogelijke wijzen behulpzaam te zullen zijn en noodigde hem uit, het middagmaal bij hem te gebruiken.

Op een teeken van den heerscher weerklonken de tonen van een muziekkorps; de keizer stond van zijn troon op, en begaf zich met Gulliver naar een groote zaal, waar een heerlijke maaltijd gereed stond. Slechts Gulliver mocht naast den keizer aan de hoofdtafel plaats nemen; de hooge hofbeambten moesten aan kleine tafeltjes eten.

Onder den maaltijd onderhield de keizer zich met Gulliver over verschillende onderwerpen, en zichtbaar was hij verheugd over de omvangrijke kennis, die Gulliver in het gesprek toonde.

Na afloop van den maaltijd liet de keizer voor Gulliver in het paleis vertrekken in gereedheid brengen, en noodigde hem tevens uit, den volgenden dag de hofjacht bij te wonen. Om niet onhoffelijk te zijn, nam Gulliver die uitnoodiging aan.

Een frissche heldere morgen brak den volgenden dag over het mooie Tokio aan; de stralen der zon wierpen een helder licht over de fraaie gevels van het keizerlijk paleis, toen de jachtstoet de stad verliet, en zich naar het gebergte wendde, dat den horizont begrensde, en waarin uitgestrekte wouden gelegen waren. Daar zou de groote jacht worden gehouden, en spoedig verlevendigde een druk gewoel de heerlijke boschstreek. Reeds in den vroegen ochtend was een leger van jachtopzieners en boschwachters, van lijfjagers en houtvesters uitgetrokken, en uit den geheelen omtrek waren de boeren en houthakkers als drijvers bijeengehaald.

Alles ging uitstekend. De jacht was prettig en rijk de buit. Overal kwamen troepen drijvers, jagers en hondenknechts uit het woud, die het geschoten wild aan de lange bamboestokken over den schouder droegen, en steeds vroolijker werd de stemming onder de jagers.

Na eenige uren werd verzamelen geblazen; en de jachtstoet zette zich onder de fanfares, die de lijfjagers aan hun lange instrumenten ontlokten, in beweging, om naar de residentie terug te keeren.

Des avonds had ter eere van Gulliver een feestmaal plaats.

Gulliver bezocht den volgenden dag de merkwaardigheden van Tokio; vooral trok een prachtige tempel zijn aandacht. Als een geweldig symbool van een hoogere macht stak dit gebouw hoog uit boven de omgeving. De eigenlijke tempel was geheel en al bedekt met een laag zuiver goud, en stond op een verhooging, waartoe van alle zijden breede trappen toegang verleenden. Gulliver beklom een dier trappen en stond verstomd over het schitterende van de ongelooflijke pracht, die zich hier aan zijn oog voordeed. Alles glansde en glinsterde; het was een zee van duizend dakjes en torentjes, die met goud, zilver en edele steenen bedekt waren, en waarop de zonnestralen een tooverachtig licht wierpen.

Overal vlaggen met de opgaande zon, en lange, bonte wimpels; een feestelijk gekleede menigte ging de trappen op en af, in de gangen heen en weer. Om den tempel waren een groote massa waterspuwende dieren opgesteld, van zonderlingen vorm; beelden, die monsters voorstelden, half dier, half mensch, of gouden en zilveren, koperen en houten afgodsbeelden stonden in den tempel; en van alle daken en torens klonk het geluid der tallooze klokken en klokjes als het ruischen van een zee.

Nooit had Gulliver zooveel glans en rijkdom gezien, en geheel en al onder den indruk keerde hij naar het paleis terug.

Den volgenden dag wilde Gulliver vertrekken.

De keizer gaf bevel hem, onder goed geleide, naar de in het zuiden van Japan gelegen havenstad Nagasaki te brengen, vanwaar de schepen naar Europa vertrokken. Daar Gulliver de reis over zee wilde maken, werd een keizerlijk jacht, onder leiding van een bekwaam kapitein, tot zijn beschikking gesteld.

Zoo kwam Gulliver behouden en na een mooie reis te Nagasaki aan; van den havencommandant, wiens gast hij daar was, vernam hij, dat binnenkort een groot en goed gebouwd zeilschip van vierhonderd vijftig ton, de Amboyna, naar Amsterdam zou vertrekken.

Met den havencommandant begaf Gulliver zich aan boord van dit schip, waar hij kennis maakte met den kapitein, Theodoor van Grult. Daar Gulliver vroeger een tijdlang in Nederland was geweest, en zelfs in Leiden had gestudeerd, sprak hij de Hollandsche taal als zijn eigen moedertaal.

Nieuwsgierig vroeg de kapitein naar Gulliver's vroegere reizen, en naar zijn levensgeschiedenis; en deze dischte een verhaal op, dat niet te lang en niet te onwaarschijnlijk klonk, al verzweeg hij het grootste deel van zijn avonturen.

In den loop van het gesprek werd de vraag gesteld, of Gulliver met de Amboyna mede naar Holland zou kunnen gaan, en de kapitein toonde zich bereid hem tegen een behoorlijk reisgeld mede te nemen.

Maar toen hij vernam, dat Gulliver geneesheer was, bood kapitein van Grult hem vrijen overtocht en den kost aan, als hij zich wilde verbinden, op het schip als scheepsdokter dienst te doen en mogelijke ziektegevallen te behandelen. Want de scheepsdokter, die van Grult uit Holland had medegebracht, was op de uitreis, tijdens een hevigen storm, in den Indischen Oceaan, over boord geslagen.

Gulliver stemde hierin toe, en van Grult liet dadelijk een kajuit voor hem in gereedheid brengen. Hij vroeg aan Gulliver, of hij nog familie in Holland had; en gelukkig kende Gulliver genoeg Hollanders, om een paar namen van bloedverwanten te vinden; hij verhaalde, dat die in de provincie Gelderland woonden en kapitein van Grult twijfelde er geen oogenblik meer aan, of hij had een landgenoot voor zich.

Zoo pakte Gulliver dan zijn koffer en liet dien aan boord brengen. En na een hartelijk afscheid van den havencommandant, die hem aan boord vergezeld had, ging Gulliver met de Amboyna onder zeil.

Met goeden wind werd het schiereiland Malakka omgevaren, de Straat van Malakka werd, ondanks het groot aantal zeeroovers, die haar onveilig maakten, gelukkig gepasseerd, en zonder eenig ongeval kwam het schip aan de Kaap de Goede Hoop.

Hier legde kapitein van Grult aan, om versch water en levensmiddelen in te nemen, en enkele herstellingen aan zijn schip te laten doen.

Maar Gulliver ging niet van boord.

Den 10en April 1710 kwam de Amboyna behouden te Amsterdam aan; van de bemanning waren onderweg drie matrozen gestorven aan ziekte, en een was uit den grooten mast gevallen.

Gulliver's diensten als scheepsdokter waren dus geëindigd. Hij nam hartelijk afscheid van kapitein van Grult, die hem gedurende de reis in menig opzicht had leeren waardeeren, en ging aan land.

Enkele dagen later vertrok Gulliver van Amsterdam naar Engeland. In den nacht van den 16en April voer het schip de haven binnen, en den volgenden dag zag Gulliver zijn vaderland weder, na een afwezigheid van vijf jaar en zes maanden.

Dadelijk begaf hij zich naar Redriff, waar hij nog dienzelfden dag aankwam. Met groote vreugde werd hij door zijn vrouw en zijn familieleden ontvangen, en hij zelf was gelukkig, allen in goeden welstand aan te treffen.

Toen de eerste vreugde van het wederzien voorbij was, vertelde Gulliver aan vrouw en kinderen alles, wat hij had beleefd, en alle rampen en wederwaardigheden die hij had uitgestaan, en hoe hij eindelijk gelukkig weder in zijn vaderland, in zijn huis, bij vrouw en kinderen was teruggekeerd.





IV.

Gulliver's tweede reis naar het land der reuzen.


Hoofdstuk I.

Gulliver gaat naar Ostende, en wordt kapitein van den 'Gouden Draak'.


Bij het goede leven, dat Gulliver te huis leidde, was hij spoedig alle rampen en angsten, die hij had uitgestaan, vergeten; en weldra kwam de lust weer bij hem boven te gaan reizen, om vreemde landen en volken te leeren kennen. Ook begon het rustige, werkelooze leven hem te vervelen; en hoewel hij zich, evenals na iederen gevaarlijken tocht, had voorgenomen de rest van zijn dagen kalm thuis bij de zijnen te blijven, liet hij zich door zijn avontuurlijke neigingen verleiden, om nogmaals de wijde wereld in te trekken.

Hij regelde dus zijn zaken, en ging ondanks de smeekbeden van zijn vrouw en zijn kinderen, op 1 December te Limehouse, aan boord van het zeilschip De twee Gebroeders, dat onder bevel van kapitein August Smith stond. Den dag na Kerstmis kwam hij met dit schip in de haven van Ostende aan.

Daar ontmoette hij verschillende marine-officieren, goede kennissen van vroeger; en toen zij vernamen, dat Gulliver weder de wijde wereld in wilde, waren zij hem gaarne behulpzaam om een goede reisgelegenheid voor hem te zoeken.

Door hunne tusschenkomst slaagde hij er in, met de reedersfirma Grant en Willis te Ostende een verdrag te sluiten, waarbij hij het bevel kreeg over het schip de Gouden Draak, met de opdracht, in het volgende voorjaar in zee te steken naar China en Japan.

Gulliver keerde nu naar huis terug, bracht nog eenige gelukkige weken bij zijn gezin door, en ging toen, om de laatste uitrusting van het schip, dat onder zijn bevelen komen zou, zelf te regelen, na een hartelijk afscheid van de zijnen weder naar Ostende.

Zoodra alles gereed was, en alle koopwaren aan boord waren, stak Gulliver op den 1en April 1711, met gunstigen wind in zee.

Reeds op 23 April kwam, bij stevigen noordwestenwind, Kaap Teneriffe in zicht, en een paar dagen later werden de eerste bergen van Afrika gemeld. Zoo ging de reis voort, tot Kaap de Goede Hoop, waar Gulliver acht dagen bleef, om proviand in te nemen.

In dien tijd deserteerden acht zijner mannen met de scheepssloep, en ondanks de ijverige nasporingen door den gouverneur van Kaapland aangewend, werden zij niet teruggevonden. En daar Gulliver in Kaapstad geen andere matrozen kon werven, moest hij met de weinige matrozen, die hem nog overbleven, de reis voortzetten. Gelukkig kwam hij om de zuidpunt en zette toen koers naar Madagascar, dat hij bij gunstigen wind spoedig bereikte. Toen Madagascar in zicht kwam, ontdekte Gulliver een wrak, dat in zee ronddreef, en door den kijker zag hij aan de leeuwen op den boeg, dat het een Engelsch schip moest geweest zijn.

Hij liet een kanonschot afvuren. Maar aan boord van het wrak was niets te zien of te hooren, zoodat hij de reis voortzette. Twee mijlen verder zag hij een sloep, die, toen het schip in zicht kwam, naderde en noodseinen gaf.

Gulliver zette koers naar de sloep, en nam de bemanning, die in beklagenswaardigen toestand verkeerde, aan boord van zijn schip. De ongelukkige schipbreukelingen hadden sedert zes dagen niets gegeten, en een half uur voordat de Gouden Draak in zicht kwam, onder elkaar geloot, wie het eerst zou gedood worden, om de anderen tot voedsel te dienen. De ter dood veroordeelde had op zijn knieën de anderen gesmeekt, hem nog een uur te laten leven, opdat hij zich op zijn einde zou kunnen voorbereiden. En tot zijn geluk werden de schipbreukelingen door den Gouden Draak opgevischt, eer het laatste uur verstreken was.

Van den geredden stuurman vernam Gulliver, dat hun schip de Trouwe Anna heette; het had onder bevel gestaan van kapitein Smedley, en was op





de thuisreis van China op een rots geloopen, ongeveer 30 mijlen van Madagascar. De kapitein en veertig man van de bemanning waren verdronken.



Gulliver liet de mannen goed verzorgen en stelde hen toen voor de keus: of zij op Madagascar aan land wilden gezet worden, dan wel op zijn schip overgaan. Gaarne gingen zij allen op het laatste voorstel in, en zoo kreeg Gulliver, onverwacht en in volle zee, de zoo noodige aanvulling van zijn bemanning, een aanvulling, die te grooter waarde voor hem had, omdat de geredde matrozen hem, als hun levensredder, met lijf en ziel waren toegedaan.

Op den 2en Juni stak, tusschen negen en tien uur in den avond, een hevige storm op, die ontzettend dreigde te worden; den geheelen tijd was op alle masten van het schip het St. Elmsvuur te zien. De noordwestenwind woedde als razend, bleef twee-en-twintig dagen lang het schip teisteren, zoodat toen eindelijk, op den 24en Juni, de storm bedaarde, op den Gouden Draak geen brok zeil meer heel was, en Gulliver volstrekt niet meer wist, waar hij zich eigenlijk bevond.

Hij liet uit het scheepsruim nieuwe zeilen halen en stevende toen naar het noordoosten.

Op den 28en Juni riep plotseling de uitkijk in den grooten mast:

'Land vooruit!'

Niemand had land verwacht in die streek, zoodat de verrassing algemeen was.

De zuidwestenwind dreef de Gouden Draak steeds dichter naar het land; en hoe meer het schip het land naderde, des te bekender schenen Gulliver de omtrekken van het rotsgebergte, dat hij voor zich zag. Plotseling herinnerde hij zich, waar hij was; hij had het Land der Reuzen voor zich.

Hij zeide niets tot den stuurman, doch nam zelf het roer in handen, en stuurde het door de tallooze riffen, rotskloven en ondiepten, tot hij het in de natuurlijke haven had binnengebracht, waar het voor anker zou gaan.

Het schip draaide bij, het anker werd uitgelaten, en Gulliver begaf zich met eenige mannen in de boot en naar land.





Hoofdstuk II.

Gulliver komt weer in de hoofdstad van het land, Lorbrulgrud, bezoekt den koning en de koningin en bevrijdt zijn vriendin Glumdalclitch uit de gevangenis. Hij ontvlucht dan het land der Reuzen.


Zoodra hij aan land gekomen was, liet hij de geheele kust afzoeken, maar nergens vond hij eenig spoor van mensch of dier, zoodat hij besloot maar weer naar het schip terug te keeren, en dan langs de kust te kruisen, totdat hij ergens menschen vinden zou. Toen hij echter bij de boot terugkwam was het eb geworden, en lag de boot op het strand. Wat kon Gulliver anders doen, dan van den nood een deugd maken, en geduldig wachten tot het tij veranderen zou?

De matrozen spanden, om de drukkende hitte wat te ontvluchten, een zeildoek over eenige palen, en legden zich in de schaduw neder, terwijl Gulliver met den stuurman en een bootsman een eind het land inging. Zij waren nog niet ver gegaan, toen zij eensklaps een reus zagen, in wien Gulliver dadelijk een bewoner van Brobdingnag herkende. Zijn twee gezellen waren zoo geschrokken, dat zij zoo snel zij konden, op de vlucht gingen.

Gulliver echter riep den reus aan in de taal van het land, en deze was niet weinig verbaasd den kleinen man te zien. Want hoewel hij slechts een arme visscher was, had hij toch wel gehoord van den wonderlijken dwerg aan het hof van Lorbrulgrud en herkende hij hem op het eerste gezicht. Verblijd, dat hij den dwerg na zoo langen tijd teruggevonden had, nam hij hem zacht op zijn hand en vroeg hem, vanwaar hij kwam.

Gulliver verhaalde hem, hoe hij aan land gekomen was, en dadelijk liep de reus naar het strand, om te zien of het waar was, dat er nog meer zulke kleine menschen bestonden, als Gulliver. Nauwelijks zagen de matrozen den reus, of zij trokken de boot met alle kracht in het water en wilden wegroeien. Maar zelfs de grootste snelheid hielp hen niet; want de reus pakte eenvoudig de geheele boot op, beurde die uit het water en zette haar eenige honderden meters van den oever op den grond neder.

Gulliver, die op den arm van den reus zat, trachtte zijn makkers gerust te stellen; er zou hun geen leed geschieden. Hij liet zich in de boot zetten en sprak hen toe, wat voor het oogenblik scheen te helpen.

Toen verzocht Gulliver den visscher hen allen in zijn huis te brengen; de reus pakte de boot met alle mannen er in beet, zette haar op zijn schouder en droeg haar naar de visschershut. Hier gaf hij de mannen te eten en te drinken, en legde hen toen op het bed van een zijner kinderen, opdat zij zouden kunnen uitrusten van de vermoeienis.

Een der matrozen, George Plummer genaamd, keerde zich in zijn slaap om en viel van het bed, met zulk een smak, dat hij bewusteloos bleef liggen; want de hoogte van het bed boven den grond was niet minder dan vier meter. Gulliver hoorde hem wel vallen, maar noch hij, noch een der anderen kon hem van zulk een hoogte te hulp komen. Gelukkig kwam de visscher binnen en hielp den armen Plummer door hem op te beuren en op het kussen te leggen, waar hij langzaam bijkwam, hoewel hij nog over pijn in den rug en in het hoofd klaagde.

De visscher deelde Gulliver mede, dat hij voornemens was de boot met alle mannen nog denzelfden dag naar Lorbrulgrud te brengen aan het hof, daar hij de verantwoordelijkheid voor hun verzorging niet wilde aanvaarden. De hoofdstad was ongeveer 50 mijlen ver; en de matrozen konden niet gelooven dat iemand, al was hij ook een reus, op een achtermiddag dien afstand zou kunnen afleggen. Maar Gulliver, die land en volk kende, twijfelde er geen oogenblik aan.

Nadat zij allen nog iets gegeten hadden, liet de visscher hen in de boot plaats nemen, en nam hij die op zijn schouder.





Gulliver had een plekje opgezocht dicht bij het oor van den reus, om beter met hem te kunnen praten.



Zijn eerste vraag was, hoe het Glumdalclitch ging, zijn verzorgster; en of men ooit begrepen had, op welke wijze hij het land verlaten had.

De reus verhaalde hem, dat Glumdalclitch sedert zijn verdwijning in de gevangenis zat, doch dat de verloren vrijheid haar nog minder drukte dan de raadselachtige verdwijning van haar beschermeling.

Ook de koning en de koningin waren wanhopig geweest. Alles was doorzocht; de page, die tot een der aanzienlijkste geslachten van het land behoorde, was dadelijk van het hof verbannen, hoewel een der prinsessen uit het koninklijk huis zijn vrouw zou geworden zijn. Gulliver werd echter nergens gevonden, zoodat men hem dood gewaand en een hofrouw van acht maanden bevolen had.

Maar nog steeds vertelde de koningin gaarne van haren kleinen, aardigen dwerg.

Gulliver onderhield zich gedurende den tocht heel goed met den visscher en was blij toen het bleek, dat hij de taal van Brobdingnag nog niet verleerd had. Onderweg ging de reus in een herberg; hij zette daar eenvoudig het bootje met alle inzittenden op tafel. Een der matrozen klom er uit, om de dingen op tafel wat nader te bezien, en viel toen per ongeluk in een schotel met azijn. Als hij niet zulk een goed zwemmer was geweest, zou hij er zeker in verdronken zijn. Maar gelukkig kwam de reus hem te hulp en vischte hem uit den schotel met een vinger, als een vlieg.

Nadat de visscher en zijn gasten zich wat hadden verfrischt, werd de reis hervat, en tegen den avond kwamen allen be houden in de nabijheid der hoofdstad aan. De reus, die niet wilde dat iemand anders zou zien wat hij droeg en vreesde, dat de aankomst der dwergen reeds bij het hof zou bekend zijn voordat hij er aankwam, dekte de boot met zijn zakdoek toe, zoodat de matrozen bijna geen adem konden halen.

Gelukkig kwam de reus aan het koninklijk paleis zonder dat iemand zijn vondst had gezien. Maar de portier wilde hem zoo zonder meer niet het paleis laten binnengaan. De visscher nam hem in een hoekje en liet hem daar zien, wat hij voor de koningin medebracht. Het was nog dezelfde portier van vroeger, en dadelijk herkende hij Gulliver weder. Onmiddellijk snelde bij naar de vertrekken der koningin om haar de verrassing mede te deelen.

De koningin zat juist met den koning aan tafel. Bij de ontvangst van het onverwachte bericht stonden beiden dadelijk op en gaf de koning bevel Gulliver in de eetzaal te brengen.

Reeds uit de verte zag hij aan hun gezicht, welk een vreugde zijn komst had veroorzaakt; en die vreugde werd nog grooter, toen het den koning bleek, dat Gulliver door nog zeven andere dwergen vergezeld was.

De koning plaatste ze allen, een voor een, op een plaat die op tafel stond, om ze nauwkeurig te kunnen bekijken; de koningin, de kamerheeren en de hofdames deden hetzelfde.

Toen verhaalde de koning hoe bedroefd hij, de koningin en het geheele hof waren geweest over Gulliver's verdwijning; en hoe benieuwd iedereen was, om te vernemen, hoe alles in zijn werk was gegaan. Ook moest Gulliver verhalen van zijn reizen en van alles wat hij nog had beleefd.

Gaarne voldeed Gulliver aan dien wensch. Hij voegde daaraan toe, dat hij het diep betreurd had, niet langer bij den koning van Brobdingnag te zijn, en dat hij geen rust had, voordat hij een schip had uitgerust en eenige zijner landgenooten had verzocht mee te gaan, in de hoop het rijk Brobdingnag terug te vinden.

Thans was hem het grootste geluk van zijn leven ten deel gevallen, nu hij door een gelukkig toeval en tegen zijn stoutste verwachtingen, in het land van zijn verlangen was teruggekeerd.

Nauwelijks had de koning vernomen, dat het schip, waarmede Gulliver was aangekomen, aan de kust voor anker lag, of hij wilde dadelijk een afdeeling van zijn koninklijke garde uitzenden, om het schip met man en muis naar het paleis te brengen.

Doch Gulliver verzocht hem, een paar dagen geduld te hebben; in dien tijd zou Gulliver heel nauwkeurig het schip opmeten. Het kon dan op een wagen worden overgebracht, want het





zou bij het overbrengen misschien beschadigd kunnen worden.



De koning vond dit denkbeeld uitmuntend, en gaf dadelijk zijn toestemming.

Het gesprek liep over alle mogelijke onderwerpen, totdat Gulliver zich de vrijheid veroorloofde, toen de gelegenheid zich voordeed, om de bevrijding van zijn arme verzorgster Glumdalclitch te smeeken, hetgeen de koning in de eerste vreugde van het wederzien dadelijk toestond.

Het geluk van Glumdalclitch, toen zij plotseling uit de gevangenis werd gehaald en Gulliver levend terugzag, is niet te beschrijven. Zij sprong van vreugde naar de tafel, nam Gulliver in haar handen, en danste, ondanks de aanwezigheid van den koning en de koningin, als een dwarrelwind door de kamer, terwijl zij den armen Gulliver zóó stevig aan haar hart drukte, dat hem hooren en zien bijna verging.

Toen namen allen plaats aan tafel en het avondeten werd voortgezet in tegenwoordigheid van Gulliver en zijn matrozen, die nog altoos niet van hun verbazing bekomen waren.

Eindelijk werd het tijd om zich ter rust te begeven; Glumdalclitch verzocht den koning, of alle dwergen in haar kamer mochten worden gebracht, daar zij over hen wilde waken. De koning gaf daartoe vergunning, en nu legde Glumdalclitch ze allen naast elkaar op haar beddekussen, en dekte hen met haar zakdoek toe.

Alle matrozen waren spoedig vast ingeslapen, vermoeid door de inspanning van den dag. Doch Gulliver bleef nog urenlang met Glumdalclitch praten, en liet zich alles haarfijn vertellen wat er aan het hof gebeurd was, sedert zijn vlucht, waarbij zij vooral niet vergat het leed te beschrijven, dat zij over zijn verdwijning had ondervonden.

Eerst laat in den nacht sliep Gulliver in.

Toen hij en de zijnen den volgenden morgen ontwaakt waren, liet de koningin hem weer in haar kamer brengen, en onderhield zich lang met Gulliver over zijn avonturen.

Om te danken voor de gastvrije ontvangst, gaf Gulliver een zijner matrozen, James Frampton, uit het graafschap Chester, dat wegens de nationale dansen in geheel Engeland beroemd is, bevel voor de koningin een dier dansen uit te voeren, hetgeen zoowel de koningin als de aanwezige hofdames uitermate beviel. H.M. vroeg toen aan Gulliver, of hij ook zoo iets kon vertoonen. Hij antwoordde, dat hij niet bijzonder goed dansen kon. Maar H.M. drong er op aan, dat ook hij zijn kunsten zou vertoonen, waarop hij een zijner nationale dansen voor haar uitvoerde. Maar hij merkte dadelijk, dat de dans van den matroos de koningin veel beter beviel, wat H.M. op zijn vraag ook zonder omwegen toestemde.

Gulliver verhaalde haar, dat in zijn land het dansen zoo algemeen was, dat er leeraars bestonden, die er voor geld les in geven, wat de koningin zeer verbaasde; want in Brobdingnag was dansen iets heel buitengewoons.

Spoedig kwam ook de koning en deelde aan Gulliver mede, dat hij reeds menschen had aangewezen, die hem moesten vergezellen naar het schip; het waren bijzonder groote en sterke mannen.

Maar Gulliver had reeds den vorigen avond, toen zij in bed lagen, met zijn mannen overlegd, hoe zij het best uit het land zouden wegkomen. Zij hadden besloten al het mogelijke te doen, om het schip en zich zelven in veiligheid te brengen. En zij waren het er dadelijk over eens, dat als eenigen dier reuzen mede naar de landingsplaats gingen, ontkomen onmogelijk zou zijn. Het was nu Gulliver's taak om te beletten, dat de reuzen mede zouden gaan.

Hij antwoordde derhalve den koning, dat het beter wezen zou, als hij en zijn matrozen, alleen vergezeld door den visscher, die hem aan het hof had gebracht, terugkeerden naar het schip. Want de mannen, die nog aan boord waren, zouden bij het zien van een aantal reuzen, aan wier figuur zij niet gewend waren, zoo schrikken, dat zij zich nooit vrijwillig naar de hoofdstad zouden laten brengen, waardoor gemakkelijk een ongeluk zou kunnen gebeuren.

Wilde de koning echter Gulliver alleen met de zaak belasten, dan maakte deze zich sterk, zijn landgenooten gemakkelijk te zullen overreden, om naar de hoofdstad te komen.

Verheugd over deze oplossing, ging de koning op het voorstel in, en verklaarde alles aan de wijsheid van Gulliver over te laten.

Glumdalclitch wilde Gulliver vergezellen, maar hij slaagde er in ook haar te bepraten, dat zij aan het hof op zijn terugkeer zou wachten.

De visscher kreeg derhalve bevel, de dwergen met hun boot naar het strand terug te brengen, en de koning beval hem nog uitdrukkelijk groote voorzichtigheid aan bij het dragen van het bootje.

Zoo kwamen allen behouden aan den oever der zee terug.

Gulliver verklaarde daar aan den visscher, dat hij met de zijnen naar het schip moest roeien, om door opmetingen na te gaan, hoe dicht het schip bij het land kon komen, zonder dat het gevaar liep. Hij moest dan den volgenden dag maar tegen den middag terugkomen en op die plaats op hen wachten, wat de reus dadelijk beloofde.

Gulliver stak met de boot van wal en wenschte den reus een goeden middag; de visscher bleef de boot nastaren, totdat deze achter een landtong verdwenen van.

In een uurtje waren Gulliver en de matrozen weder aan boord, waar reeds groote angst en zorg geheerscht had over het lange uitblijven van den kapitein. Zooals te begrijpen is, aarzelde Gulliver geen oogenblik om alles voor het vertrek gereed te maken. Dadelijk nadat hij aan boord was gekomen, gaf hij bevel de ankers te lichten; met alle bedachtzaamheid stevende hij tusschen zandbanken en riffen door en was tegen den avond gelukkig buiten bereik der eilanders.

Toen werd den verbaasden schepelingen breedvoerig verteld, wat er aan land gebeurd was. Eerst wilden zij het niet gelooven en meenden, dat het verstand van de aan land geweest zijnde manschappen door een of ander onheil geschokt moest zijn; doch eindelijk lieten zij zich toch overtuigen, dat alles op waarheid berustte.

Gulliver liet nu N.N.W. koers zetten, wijl hij hoopte in die richting in ongeveer twintig dagen een Chineesche haven te kunnen bereiken. Maar na een-en-twintig dagen zeilde het schip voortdurend met den meest gunstigen wind, zonder dat eenig spoor van land te ontdekken was.

Dat verontrustte Gulliver zeer, vooral toen een sterke nevel kwam opzetten, die het weldra geheel onmogelijk maakte ook maar bij benadering vast te stellen, op welke hoogte het schip zich ongeveer bevond, en welken breedtegraad het bereikt had.

Den volgenden dag meldde de uitkijk in zee een schip, en tegen den avond was men het genaderd. Het was een Nederlandsche koopvaarder, die van Batavia naar Australië voer. Het bleek bij het praaien, dat het Hollandsche schip water in het ruim had, dat, ondanks het werken met alle pompen, zoo snel steeg, dat er geen hoop bestond het schip te redden. De Hollandsche kapitein had de booten reeds laten uitzetten, toen Gulliver's schip in zicht kwam. Nu werden zij volgeladen met levensmiddelen en het kostbaarste deel der lading, en Gulliver zond hulp van zijn schip, opdat voor het invallen der duisternis alles wat waarde had uit het Hollandsche schip kon worden gered.

Nauwelijks was de laatste man van het Hollandsche schip aan boord van den Gouden Draak overgebracht, of het statige vaartuig ging op zijde en zonk voor aller oogen langzaam in de diepte.

De Gouden Draak was tot het laatste plekje gevuld met de groote massa onverwachte gasten.

Tot overmaat van ramp stak er nog een hevige noordenwind op, die Gulliver dwong naar het zuiden koers te wenden; het schip kreeg daarbij zooveel water in, dat men den halven nacht vreesde, dat het vergaan zou. De matrozen morden, wijl Gulliver zooveel menschen aan boord had genomen. Wanneer het schip te gronde zou gaan, was hij er de schuld van, meenden zij.

Maar Gulliver bleef heel kalm, en gaf op besliste wijze zijn bevelen.

Tegen den morgen bedaarde de storm. Er hing echter nog een dichte nevel boven de zee, zoodat men van het roer het voorste deel van het schip nauwelijks kon zien. Kalm werd de tocht voortgezet, totdat plotseling het schip met een hevigen ruk vastzat.

Dit nieuwe ongeluk veroorzaakte natuurlijk grooten schrik, en Gulliver had er nu zelf bijna berouw van, de Hollanders allen aan boord te hebben genomen; er waren toch vele vrouwen bij, die begonnen te huilen en te schreeuwen, zoodat de orde nauwelijks kon worden gehandhaafd.

Toen alle overreding niet baatte, liet Gulliver ze eenvoudig vastbinden. Dat hielp!

Plotseling brak een zonnestraal door den nevel, en nu kon Gulliver nagaan, dat zijn schip op een zandbank zat, die nauwelijks een halve mijl lang was. Tegelijkertijd ontdekte hij in de nabijheid kustland; of het een eiland dan wel vastland was, kon hij echter niet zeggen.

Doch de aanblik van het land, al wist ook niemand waar men was, gaf de bemanning weer moed. Te meer, daar ook het weder opklaarde, zoodat Gulliver besloot de goederen van boord en in schuiten aan land te brengen. Maar voor de veiligheid zond hij een tiental zijner wakkerste mannen, met geweren, aan land, om het ontschepen van de goederen te bewaken.





Hoofdstuk III.

Gulliver gaat aan land en moet zijn schip afbreken.


De mannen, die Gulliver vooruit had gezonden, bestegen, nadat zij aan land waren gekomen, een kleine hoogte, om te pogen eenige waarnemingen te doen; zij ontdekten nergens eenig spoor van levende wezens, en evenmin woningen. Zij kwamen weder naar het schip en deelden Gulliver hunne bevinding mede. Daar het intusschen avond was geworden, besloot Gulliver den nacht nog aan boord te blijven, en den volgenden dag in alle vroegte met het uitladen te beginnen. De mannen, die eerst naar land waren geweest, moesten tenten opslaan, waaronder de koopwaren konden worden geborgen, opdat bij een mogelijk onweer alles beschut zou wezen. Met behulp van alle man aan boord, slaagde Gulliver er in een groot gedeelte voor het avond werd, te bergen. Toen eerst ging hij zelf aan land, en hield raad met zijne mannen, wat er nu verder gebeuren moest.

Zij besloten, dat een deel der manschappen dadelijk aan den arbeid moest gaan, om een gracht te graven rondom de legerplaats, zoowel ter bescherming tegen wilde dieren, als om verzekerd te zijn tegen een overval van inboorlingen. Met schoppen en houweelen gingen de mannen aan den arbeid. Een ander deel werd op verkenning uitgezonden, en een derde ploeg moest water, hout en wat er verder noodig was, aandragen.

Twaalf man, waarbij de scheepstimmerlieden, had Gulliver als wacht aan boord gelaten; zij moesten het schip nauwkeurig onderzoeken en hem bericht geven van den toestand, waarin het zich bevond. Nog vóór den avond kreeg hij de tijding, dat de boeg totaal ingedrukt was en dat aan herstellen niet kon gedacht worden, zelfs al zou het schip op het droge kunnen worden gebracht.

Gulliver nam toen het besluit den Gouden Draak uit elkaar te laten nemen, en om van de scheepsplanken een barkas te laten bouwen, waarmede misschien Batavia bereikt zou kunnen worden, dat volgens zijn berekening de dichtstbijgelegen haven was.

Met dit werk werd den volgenden morgen begonnen, en alle handen moesten daarbij helpen, om het schip zoo snel mogelijk te sloopen. Daarbij verzuimde Gulliver echter niet geregelde wacht- en verkenningsdienst te laten doen. De vrouwen moesten visch vangen en eieren zoeken. Hij wilde zooveel mogelijk den scheepsvoorraad sparen, om voor den slechten tijd bezorgd te zijn.

Maar al spoedig kwam er gebrek aan water. De kleine bron, die na de landing ontdekt was, gaf niet zooveel water als zij noodig hadden en tevergeefs was tot dusver het zoeken naar een tweede geweest.

Wild was er wel op het eiland; al heel spoedig schoot Gulliver een paar wilde vogels, wat eenige afwisseling in de keuken bracht.

Op een verhooging, die in de legerplaats opgeworpen was, liet Gulliver van de gelande scheepskanonnen een batterij maken, om een goed verdedigingswerk te hebben.

Het weer bleef voortdurend goed. En na veertien dagen was het werk aan de kleine barkas reeds zoover gevorderd, dat daarin een dozijn mannen en vrouwen, benevens een voldoende hoeveelheid levensmiddelen konden worden ondergebracht. Nu moest de keus worden gedaan, wie de gevaarlijke reis zouden ondernemen. Gulliver stelde voor, het lot te doen beslissen, wat dan ook geschiedde. Het lot viel op twee Engelschen en zes Hollanders, onder de laatsten was de stuurman van het vergane Hollandsche schip.

Vier-en-twintig dagen na de schipbreuk stak de barkas in zee. Zoolang het vaartuigje en de wakkere bemanning nog te zien waren, werden groeten gewisseld, en de achterblijvenden smeekten den Hemel om een goede reis voor hunne kameraden, die met levensgevaar uittogen, om hen uit den nood te redden.

Langzaam verdween de barkas aan den horizont.

Gulliver achtte het nu noodig, ieder der achterblijvenden een bepaalden arbeid aan te wijzen, opdat geen strijd kon ontstaan. Het waren drie-honderd-zeventien mannen, vier-en-zestig vrouwen en drie scheepsjongens. Gelukkig waren zij allen gezond en zonder ongelukken uit de schipbreuk gered.

Gulliver deelde ze in vier ploegen, van verschillende sterkte, en wees voor elke ploeg een aanvoerder aan. Een der afdeelingen bestemde hij voor den dienst in het kampement, een tweede voor de kanonnen, een derde voor de bediening en verzorging der overgebleven booten en een vierde voor het zoeken en gereedmaken der levensmiddelen.

Het kampement was niet bijzonder gunstig gelegen; de levensmiddelen waren niet heel rijkelijk en water ontbrak vaak. Daarom werd besloten, een groote ontdekkingsreis te ondernemen.

Een opperstuurman, Morrice genaamd, werd daarvoor met een troep aangewezen; een andere afdeeling zou door Gulliver zelf worden aangevoerd. De eene zou in westelijke, de andere in zuidelijke richting trekken. Een derde afdeeling, onder bevel van den Hollandschen kapitein, die Hayes heette, zou het achterland zoo ver mogelijk doorzoeken.

De rest moest het kampement beschermen tegen een overval.

Den volgenden morgen trokken de afdeelingen, ieder man voorzien van levensmiddelen voor drie dagen, in de aangegeven richtingen op marsch.

Gulliver had reeds tien mijlen zonder eenig resultaat afgelegd, toen hij eensklaps een kleine beek ontdekte, met heerlijk drinkwater. Reusachtige boomen stonden aan den oever en boden schaduw tegen de heete zonnestralen. Gulliver liet halt houden, en na gerust en gedronken te hebben, trok hij langs de beek verder, totdat het avond werd. Toen liet hij een leger opslaan, zette wachtposten uit, en liet het avondeten gereed maken, doch zonder vuur aan te steken, daar hij vreesde, dat de rook of de vlam de aanwezigheid der expeditie zou kunnen verraden aan een onbekenden vijand.

Doch de nacht ging volkomen rustig voorbij.

Den volgenden middag marcheerde Gulliver met zijn afdeeling verder; na eenige uren kwam hij aan een bosch van verbazende grootte, dat een voorgebergte bedekte, hetwelk zich in de richting van de zee uitstrekte. Hij besloot het bosch te doorzoeken, maar voorzichtigheidshalve liet hij den weg, dien de afdeeling doortrok, door merken aangeven, opdat de terugweg weder zou kunnen worden gevonden. Zoo werd het bosch doorgetrokken.

Aan de andere zijde lag de groote zee voor hen. Tevens echter ontdekte Gulliver boomen van buitengewone hoogte, ongeveer zes mijlen van de plaats, waar hij zich bevond. Tusschen die plaats en de boomen lag een prachtige vlakte, en aan zijn voeten zag hij heerlijk bronwater.

Hij besloot hier den nacht door te brengen, liet vuren aanleggen en het eten gereed maken. Met een klein deel van zijn mannen sloeg hij toen den terugweg in naar het kampement aan het strand, dat tegen zonsondergang gelukkig werd bereikt. De overblijvende manschappen had hij op de vlakte aan gene zijde van het bosch achtergelaten.

De berichten, die hij medebracht in het kamp, waren te meer verblijdend, daar Morrice en kapitein Hayes, die twee uren voor hem waren teruggekomen, op hun tocht noch water, noch eenig levend wezen hadden gezien.

Zoo werd eenstemmig besloten, met alle man en alle goederen te vertrekken naar het door Gulliver ontdekte dal, dat hij den naam Groenendal gegeven had. De goederen zouden met de booten worden overgebracht; de overblijvende mannen, vrouwen en kinderen zouden over land gaan.

Gulliver kon dit plan slechts toejuichen, en den volgenden dag werd met de uitvoering een begin gemaakt.





Hoofdstuk IV.

Gulliver laat een vaste legerplaats inrichten, en doet nieuwe ontdekkingen.


Dadelijk na de aankomst in Groenendal werd begonnen met het bouwen van hutten aan den oever van de Bronbeek. Er was overvloed van wild, water, visch en vogeleieren, zoodat men zich geen betere plaats voor een legerkamp denken kon. De grond was uitstekend, en bij iedere hut werd een kleine moestuin aangelegd. Het geheele kampement werd omringd door een wal met een gracht; op den wal werden de kanonnen opgesteld.

Zoo verging eenige tijd met het in orde brengen van het kamp.

Een der matrozen ging op jacht in het bosch en had het geluk zooveel wild te schieten, dat hij het niet alles tegelijk naar huis kon dragen. Hij hing daarom eenige wilde vogels in een boom, om ze den anderen dag te halen. Maar toen hij daags daarop in het bosch kwam, zag hij een grooten tijger, die bezig was een der geschoten vogels op te eten.

De verrassing en de schrik van den man waren onbeschrijflijk; hij wist aanvankelijk niet wat hij doen zou: wegloopen of zich verbergen.

Maar daar de tijger hem nog in het geheel niet scheen gezien te hebben, besloot hij zich achter een boom te verbergen; van daar uit schoot hij op het roofdier.

Dit stiet een ijselijk gehuil uit, viel toen als een gevelden boom op den grond, sloeg nog een paar malen, en bleef dood liggen.

Langen tijd duurde het, voordat de matroos zich in de nabijheid





van zijn buit waagde; maar eindelijk vatte hij moed, ging er heen en vond den tijger dood aan zijn voeten liggen. De kogel was hem door het hart gegaan. Gerustgesteld herademde de matroos, stroopte het dier het prachtige vel af, en bracht den buit zegevierend in het legerkamp.



Maar ondanks de blijdschap kwam toch de geheime vrees op, dat er nog meer wilde dieren in de nabijheid konden zijn; een tijger is zelden alleen, en waar er een is kunnen er meer zijn.

Doch bij alle onderzoekingen werden geen andere roofdieren gezien.

En van Batavia, waar de afgezonden barkas, zoo er op zee geen ongelukken waren gebeurd, nu wel moest zijn aangekomen, kwam geenerlei bericht.

Gulliver liet nu een grooten boom afzagen, den stam in de nabijheid van de zee opstellen, en daaraan een groot stuk zeildoek bevestigen, om de aandacht te trekken van mogelijk voorbijvarende schepen. Des nachts liet hij aan de kust reusachtige vuren onderhouden, met hetzelfde doel. Maar na zes weken was er nog geen enkel teeken van leven gezien.

Zoo verdween steeds meer de hoop op redding.

Er was nog iets, dat Gulliver's bezorgdheid opwekte: het wild werd steeds zeldzamer. Nauwelijks het vierde gedeelte werd geschoten van hetgeen in de eerste dagen gevonden was. Hij gaf daarom last, dat slechts driemaal in de week wild gegeten mocht worden, en dat op de overige dagen visch, die nog steeds in groote hoeveelheid gevangen werd, zou worden gereed gemaakt.

Maar ondanks dezen voorzorgsmaatregel werd de opbrengst der jacht steeds geringer, zoodat de vrees ontstond, dat het vleesch weldra geheel zou verdwijnen van de maaltijden.

Daarom zond Gulliver de boot, onder bevel van stuurman Morrice, naar het zuiden, om te onderzoeken of daar nog wild gevonden werd. Na drie dagen kwam de boot terug, beladen met wild; daaronder waren ook wilde zwijnen, van een bijzonder goeden smaak. Door deze gelukkige jacht was de moed der schipbreukelingen weder wat aangewakkerd, te meer daar de stuurman verhaalde, dat hij ten zuiden van hun eiland een eilandje gevonden had van ongeveer vijf mijlen in omtrek, waar het wemelde van wild. Hij vermoedde, dat in zuidwestelijke richting een groote rivier gelegen was, en verzocht een reis daarheen te mogen maken. Gulliver ging daar gaarne op in, omdat hij een nauwkeurige kennis van het land, waar hij zich bevond, beslist noodzakelijk achtte.

Zoo zeilde dan de stuurman met twaalf vrijwilligers, voor acht dagen van levensmiddelen voorzien, in zuidwestelijke richting, begeleid door de zegenwenschen der achterblijvenden.

Toen de acht dagen voorbij waren, zonder dat zij teruggekeerd waren, begon Gulliver te vreezen, dat hun een ongeluk zou overkomen zijn. Hij durfde geen tweede boot uit te zenden, omdat hij van alle booten beroofd zou zijn, als ook deze verloren ging. In groote ongerustheid bleef Gulliver wachten.

Eindelijk, op den twaalfden dag na het vertrek, ontdekte Gulliver door zijn kijker drie vaartuigen, waarvan er een de boot van den stuurman scheen te zijn. Wat beduidden de beide anderen? Moest men hopen of vreezen?

Kort daarna ontdekte hij nog tien andere vaartuigen, en meende nu zeker, dat het vijanden waren, die naderden. Dadelijk gaf hij aan alle man bevel de wapens op te nemen, liet de kanonnen laden en de poorten sluiten, om op elken aanval voorbereid te zijn. Bij het naderkomen bleven echter alle booten achter, met uitzondering van de sloep van stuurman Morrice, en toen deze zoo dicht genaderd was, dat hij zich verstaanbaar kon maken, riep hij, dat men hem de kleine boot moest sturen, om aan land te kunnen komen. Dit geschiedde, en Morrice kwam met een zijner mannen in de boot, vergezeld door iemand in het zwart gekleed, dien Gulliver niet kende; om hem te begroeten, begaf Gulliver zich dadelijk naar het strand. Stuurman Morrice verhaalde, na aan land te zijn gekomen, dat zijn begeleider de afgezant was van den gouverneur eener ongeveer twintig mijlen meer zuidelijk gelegen stad, door wien hij op hartelijke wijze was ontvangen.

Bij dit bericht wendde Gulliver zich tot den afgezant, die hem in goed Fransch begroette, nadat hij door stuurman Morrice aan den gezant was voorgesteld als de commandant der schipbreukelingen. De beide mannen drukten elkaar de hand en de gezant verzocht Gulliver hem de legerplaats te laten zien. Gaarne stond Gulliver dit toe. De gezant bekeek de hutten, de verdedigingswerken en de kanonnen en scheen over alles zeer tevreden.

Hij verhaalde verder, dat de stuurman hem de geschiedenis van hun ongeluk reeds had medegedeeld, en dat hij gekomen was om zich van de waarheid te overtuigen. Hij zou nu naar een zijner schepen terugkeeren, tenzij Gulliver wilde toestaan, dat zij aan land kwamen. Gulliver noodigde den gezant dadelijk uit, met zijn menschen in de legerplaats te komen, om er wat uit te rusten, wat de vreemdeling gaarne aannam.

Terwijl hij naar zijn schepen voer, om de daarvoor noodige bevelen te geven, liet Gulliver zich door stuurman Morrice snel inlichten, over hetgeen deze beleefd had.





Hoofdstuk V.

Stuurman Morrice verhaalt aan Gulliver zijn ervaringen.


Nauwelijks was de vreemdeling in de boot en op weg naar zijn schepen, of stuurman Morrice begon zijn verhaal:



'Ik voer den geheelen eersten dag, zooals wij hadden afgesproken, in zuidwestelijke richting, en kwam tegen den avond aan de monding eener groote rivier, waar wij voor anker gingen. Den volgenden dag voeren wij die rivier op en kwamen, na ongeveer drie mijlen afgelegd te hebben, aan een groot meer, waarvan de rivier de afwatering was. In dit meer, dat steeds breeder werd, ontdekten wij verschillende kleine eilanden, die voornamelijk onze aandacht trokken door het heerlijke groen der boomen. Tusschen twee dier eilanden, ongeveer een mijl van den oever, besloot ik den nacht door te brengen, om, zoodra het dag zou zijn, aan land te gaan. In het begin liet ik scherp uitkijken, hoewel wij den geheelen dag geen levend wezen hadden gezien. Doch toen ook na middernacht alles rustig bleef, liet ik alle mannen, die van de vermoeiende vaart zeer afgemat waren, zich ter ruste begeven.

Wie beschrijft echter onze verbazing, toen wij den anderen morgen bij het aanbreken van den dag ontdekten, door twaalf schepen omringd te zijn, zoodat aan doorbreken geen denken was. Ik hield krijgsraad en wij besloten ons liever tot den laatsten druppel bloed te verdedigen, dan ons aan een wreeden vijand over te geven.

Aan boord der schepen scheen men bemerkt te hebben, dat wij aanstalten maakten om ons te verdedigen; want na korten tijd verscheen een parlementair met een witte vlag, die in het Spaansch riep, dat wij geen vijandelijke handelingen moesten ondernemen, daar er geen plan bestond om ons aan te vallen.

Ik vroeg, waarom wij dan zoo volkomen omsingeld waren, alsof wij in een muizenval zaten; dat was toch geen teeken van bijzondere vriendschap!

Het antwoord luidde, dat dit niet gedaan was om ons aan te vallen, maar om ons zoo noodig te hulp te komen. De parlementair vroeg verder, door welk toeval wij met zulk een gebrekkig vaartuig in het meer waren gekomen, waarop ik hem alles vertelde.

Toen hij hoorde, dat wij Engelschen waren, vroeg hij tot mijn groote verwondering dadelijk in het Engelsch, of wij de eenige overlevenden waren van de bemanning van den Gouden Draak? Ik vertrouwde de zaak nog niet geheel en al, en antwoordde, dat wij de eenige overlevenden waren, en dat alle anderen door de zee waren verzwolgen.

Hij noodigde ons toen uit, met hem mede te gaan. Zijn vrienden zouden ons op alle mogelijke wijzen behulpzaam zijn.

Ik vroeg eerst, waar wij ons bevonden, waarop hij ten antwoord gaf, dat wij in het koninkrijk Sporunda waren; de hoofdstad, waarheen hij ons brengen wilde, heette ook zoo, en lag op slechts vijf mijlen afstand van de plaats waar wij ons bevonden.

Toen hij merkte, dat wij aarzelden om zijn uitnoodiging aan te nemen, gaf hij nogmaals de verzekering, dat niemand van ons een haar gekrenkt zou worden. Wilden wij in het land blijven, dan moesten wij hem volgen; het was het beste vrijwillig mede te gaan, daar weerstand bieden tegen zulk een overmacht toch dwaasheid zou zijn. Wilden wij echter dadelijk het land verlaten, dan zou niemand ons daarin belemmeren. Hij zou nu naar zijn schip terugkeeren, om ons tijd voor overleg te geven.

Ik overlegde met mijn mannen, wat ons te doen stond. Wij besloten mede te gaan naar Sporunda, en ik liet mij naar het schip van den afgezant roeien, om hem ons besluit mede te deelen. Hij kwam nu zelf met een geleide bij mij aan boord en stelde zich voor als de heer Cashida, zijn geleider als de heer Bonaskar.

Beiden waren zeer rijk gekleed. Verbaasd vroeg ik aan Cashida, hoe hij de Spaansche en de Engelsche taal kende. Dat zou hij mij later wel eens mededeelen, zeide hij; voor het oogenblik was het noodig, dat wij vóór het vallen van den avond in Sporunda zouden aankomen.

In de landstaal gaf hij eenige bevelen, waarop een goed bemande boot kwam, die de onze op sleeptouw nam. De zeilen werden geheschen, terwijl alle andere schepen voor anker bleven liggen.

Snel verwijderden wij ons van de ankerplaats. Ongeveer tegen twee uur in den namiddag zagen wij, dat het meer smaller werd, en na nog eenigen tijd gevaren te hebben, bevonden wij ons op een rivier met prachtige oevers, die wij bleven volgen tot Sporunda, gelegen aan de samenkomst van twee stroomen.

Een kleine sloep was vooruit gezonden, om onze komst aan te kondigen. Toen wij aankwamen, was er een groote menigte bijeen, want iedereen wilde ons zien.

Cashida ging het eerst aan land en sprak er geruimen tijd met een geheel in het zwart gekleeden ambtenaar. Toen gaf hij Bonaskar, die bij ons aan boord gebleven was, een teeken dat wij aan land konden komen.

Wij deden het en werden door iedereen hartelijk welkom geheeten.

Wij kwamen eerst in een heerlijke allée en toen in een breede straat, staken een met standbeelden en mooie boomen versierd plein over, en naderden een trotsch gebouw. Wij klommen de marmeren trappen op en werden in een groote zaal gebracht, welker pracht ons in verbazing bracht. Zoo kwamen wij in een kleinere zaal, waar onmiddellijk een uitstekende maaltijd voor ons werd opgediend. Alles was geheel op Europeesche wijze gereed gemaakt, en wij lieten ons, uitgehongerd als wij waren, alles goed smaken.

Na het eten werden ons slaapvertrekken gewezen, en wenschte men ons goeden nacht.

Maar voordat ik naar bed ging, kwam Cashida nog eens bij mij en deelde mij mede, dat hij den volgenden morgen zou komen, om te overleggen over de ontvangst door den gouverneur van Sporunda. Deze toch had bevel gegeven, dat wij den volgenden morgen in zijn paleis moesten gebracht worden, daar hij ons wilde begroeten.

De naam van den gouverneur is d'Albicorma.

Tegen zes uur den volgenden morgen werd ik wakker door het gelui van een klok; een uur later kwamen Cashida en Bonaskar, om mij goedenmorgen te wenschen en mede te deelen, dat kleeren volgens de landsgebruiken voor ons zouden worden gebracht. Wij kleedden ons daarin, en toen wij gereed waren, kwam Cashida terug, om ons mede te deelen, hoe wij naar landsgewoonte den gouverneur moesten begroeten, en toespreken, als hij zich met ons wilde onderhouden.

Beneden gekomen, zag ik, dat al mijn manschappen juist zoo gekleed waren als ik, alleen wat minder rijk; in plaats van hoeden droegen zij mutsen. Een ambtenaar, Sermodas genoemd, kwam ons begroeten en bracht ons naar het paleis van den gouverneur.

Voorop gingen Cashida en Bonaskar. Daarop volgde ik met den ambtenaar, Sermodas; en daarachter mijne mannen, twee aan twee. Zoo trok de stoet door verschillende groote straten, tot aan een gebouw, dat geheel van wit en zwart marmer was opgetrokken. De ingang was versierd met bronzen beelden in levensgrootte. Op het voorplein stonden de wachthebbende soldaten, op twee rijen, waartusschen wij door moesten. Zij waren geheel in rood fluweel gekleed en hadden lange lansen in de hand.

Hier moesten wij een kwartiertje wachten.

Plotseling weerklonk trompetgeschal, wat een teeken was, dat wij een hal moesten binnengaan, die geheel van zwart marmer was; in de nissen stonden beelden, eveneens van zwart marmer. De bedienden, die zich daar bevonden, waren ook in het zwart gekleed.

Dadelijk kwamen twee ambtenaren, geheel in het zwart, met breede ordelinten, en deelden Sermodas mede, dat de gouverneur ons verwachtte.

Wij beklommen de met goud versierde marmeren trap en kwamen toen in een groote zaal met prachtige schilderijen; wij moesten daardoor en nog door twee of drie andere zalen, waarvan de eene nog mooier was dan de andere. In de laatste zaal was op den achtergrond een troonhemel, waaronder, door hooge ambtenaren omringd, een ernstig man zat: de gouverneur.

Hij droeg een purperen mantel over de schouders. Zijn geheele omgeving was in het zwart gekleed. Alle heeren droegen ordelinten in verschillende kleuren.

Zooals ons was gezegd, maakten wij drie diepe buigingen, een bij het binnenkomen, de tweede ongeveer in het midden der zaal, en de derde, heel diep, toen wij voor den troon stonden.

Sermodas naderde den troon en stelde ons voor. Toen kwam Cashida naar voren en deelde mede, waar hij ons gevonden had. Belangstellend luisterde de gouverneur naar het verhaal van Cashida.

Toen deze geëindigd had, stond de gouverneur op van zijn troon, heette ons welkom, en gaf Sermodas bevel, zoolang wij in Sporunda waren voor ons te zorgen, onze gids en beschermer te zijn.

Hij zond verder een renbode naar Sevarinda, de residentie van den koning, den Zoon der Zon, zooals hij genoemd wordt, om diens bevelen te vragen voor wat verder met ons moest gebeuren.

Toen gaf hij te verstaan, dat wij konden heengaan. Wij verlieten de zaal in dezelfde orde, waarin wij waren binnengekomen, en werden naar onze woning teruggebracht. Wegens de ontzettende hitte bleven wij dien geheelen dag thuis, maar des avonds haalde Sermodas ons af, om ons de stad eens te laten zien.

In heel Europa heb ik nergens zulk een prachtig mooie stad gezien!

Heerlijke gebouwen, paleizen voor kunsten en wetenschappen verblindden onze oogen. Ruime parken, met marmeren standbeelden, breede straten, en schitterende pleinen; en overal heerschte reinheid en zindelijkheid, in de woningen en op straat.

Toen wij thuis kwamen, wachtte ons weder een uitstekende maaltijd, en vermoeid van de indrukken sliepen wij spoedig in. Ik geloof, dat ik een gat in den dag had kunnen slapen, zoo Cashida niet gekomen was om mij te wekken.

Toen ik in de ontbijtzaal kwam, waren al mijne manschappen er reeds bijeen. Wij ontbeten en brachten toen een bezoek aan de staatsfabrieken.

In den namiddag keerde de bode uit de residentie terug en meldde den gouverneur, dat wij op last van den koning naar Sevarinda moesten worden gebracht.

Wat moest ik nu doen?

Ik besloot de geheele waarheid te bekennen, en verhaalde aan Sermodas, dat wij niet de eenige geredden waren, maar dat er behalve wij nog een groot aantal anderen aan land gekomen waren, die hier op dit eiland leefden. Sermodas gaf hiervan dadelijk kennis aan den gouverneur, en deze zond een nieuwen renbode naar den koning. Wij kregen bevel, bij Sermodas te blijven, totdat bericht van het hof ontvangen zou zijn. Wij moesten echter ons eerewoord geven, dat wij de stad niet zouden verlaten.

Toen de bode uit de residentie teruggekomen was, deelde de gouverneur ons mede, dat de koning bevolen had alle schipbreukelingen, ook die welke nog niet in de stad waren, naar de residentie te brengen. Het koninklijk schrijven bevatte tegelijkertijd de belofte, dat ons geen leed geschieden zou.'





Hoofdstuk VI.

Gulliver gaat met zijn menschen naar Sporunda.


Toen de stuurman zijn verhaal geëindigd had, vroeg hij aan Gulliver, wat hij van de zaak dacht. Hij zelf kon, na alles wat hij er van gezien had, slechts den raad geven, het koninklijke bevel op te volgen.

Onder die omstandigheden was het besluit spoedig genomen. Gulliver verklaarde zich bereid, met alle schipbreukelingen naar Sporunda te vertrekken. Slechts over één ding maakte hij zich bezorgd: als er hulp uit Batavia kwam en het kamp leeg vond, zoude men niet weten, waar de bewoners gebleven waren.

De stuurman stelde hem echter gerust; hij wees er op, dat uit dit land schepen naar alle streken gingen, zoodat de terugkeer naar het vaderland steeds mogelijk was, wanneer het verblijf in dat land hun niet langer bevallen zou.

Inmiddels was Sermodas, want hij was de gezant van den koning, van de schepen teruggekeerd; Gulliver deelde hem mede, dat hij en de zijnen bereid waren, mede te gaan naar Sporunda. Na het middagmaal werden de menschen en de goederen op de schepen geladen en werd de reis naar de hoofdstad aanvaard.

Gulliver werd op de meest hartelijke wijze en met nog meer eerbetoon ontvangen dan zijn stuurman. Toen hij in het paleis van den gouverneur van Sporunda kwam, verliet deze zijn troon en omhelsde Gulliver. Aan alle schipbreukelingen werden woningen aangewezen en prachtige kleeren geschonken, zoodat het hun aan niets ontbrak.

Na eenige dagen kwam het bevel, dat de vreemdelingen naar de residentie moesten gebracht worden.

De reis werd afgelegd in kleine rivier-vaartuigen; de rivier liep door een prachtige streek, voorbij liefelijk gelegen steden en plaatsjes, die langs de oevers waren aangelegd.

In de residentie vonden zij alles voor hun feestelijke ontvangst gereed. Zij werden dadelijk in een ruim paleis gebracht, waarin zij zouden wonen; alle vertrekken waren rijk met bloemen versierd.

Nog op den avond van de aankomst in de residentie liet de koning den vreemdelingen mededeelen, dat hij voornemens was, den volgenden dag audientie te verleenen, en dat Sermodas hun geleider blijven zou.

Vermoeid gingen allen naar bed; den volgenden morgen om zes uur werden zij door een heerlijke muziek gewekt. Een bediende verscheen in Gulliver's kamer en bracht hem op last van den koning een prachtig staatsiekleed. Tevens werd Gulliver medegedeeld, dat de koning hem om acht uur zou ontvangen.

Snel kleedde Gulliver zich, en nu trok de geheele stoet midden door de stad naar het koninklijk paleis. Alle vensters waren dicht bezet met toeschouwers, die nieuwsgierig waren om den optocht der vreemdelingen te zien.

Ook de hoofdstad bood een schitterend schouwspel, met haar prachtige gebouwen en haar kostbaar gekleede inwoners. Maar de verwondering steeg ten top bij de schipbreukelingen, toen zij het koninklijke paleis naderden.

Het paleis lag op een kleine hoogte en was geheel omringd door een helderen stroom. Een massief zilveren ophaalbrug, aan gouden kettingen hangende, leidde tot den hoofdingang. Drie muren, uit zuiver marmer, waartusschen fraaie parken lagen met trotsche monumenten, omringden het paleis, dat midden op een plein lag, door den derden muur omgeven. Kostbare trappen voerden naar het slot, dat door vier galerijen omgeven was.

Toen Gulliver de troonzaal binnentrad, zat de koning op den troon, een kroon met fonkelende diamanten op het hoofd. De troon stond op een verhooging; zes gouden trappen voerden daarheen; op iedere trede stonden twee steenen leeuwen, wier oogen groote saffieren waren, die helder glansden.

Op de vierde trede gingen de twaalf ceremoniemeesters, die vooruitgegaan waren, rechts en links; Gulliver wierp zich, zooals het landsgebruik voorschreef, op de knieën en raakte met zijn voorhoofd den grond aan.

De klank van een muziekinstrument was het teeken, dat hij weder kon opstaan.

Hij maakte nogmaals een diepe buiging en hield toen, zooals vooraf bepaald was, in de Fransche taal de volgende toespraak tot den koning:



'Machtige en genadige koning en heer!



Voor den troon van Uwe Majesteit staat een schaar rampzaligen, die door schipbreuk op de kust van Uw land zijn geworpen. Uwe Majesteit gelieve mij genadiglijk toe te staan, dat ik uit aller naam, voor de liefderijke ontvangst, die wij hier te lande ondervonden hebben, Uwe Majesteit onzen innigen dank uitspreke.'



De koning wenkte Gulliver hem te naderen, en onderhield zich geruimen tijd met hem over Engeland en de Engelsche staatkunde.

Bij het heengaan gaf de koning Gulliver een cassette met





diamanten ingelegd, en een gouden halsketting met een medaille er aan; hij voegde daarbij, dat Gulliver dien dragen moest zoolang hij zich in dit land zou ophouden, opdat iedereen weten zou dat hij een bijzondere gunsteling van den koning was.



Aan den opperceremoniemeester en hofmeester Sidi-Parabas gaf de koning bevel voor alle vreemdelingen kamers in het koninklijk paleis in te richten, daar hij hen allen als zijn persoonlijke gasten wilde beschouwen.

Na de audientie werden alle vreemdelingen in een driehonderd voet lange eetzaal gebracht, waar een uitstekende maaltijd hen wachtte. De koning, de koningin, drie prinsen en zes prinsessen namen ook aan den maaltijd deel. Voor hen werd het eten op een afzonderlijke tafel onder een prachtigen gouden baldakijn opgedragen.

Na den maaltijd werd Gulliver opnieuw bij den koning geroepen, die hem aan de koningin voorstelde en eenige vriendelijke woorden tot hem sprak.

De koning deelde Gulliver nog mede, dat hij paarden en rijtuigen tot zijn beschikking had gesteld, om de stad te bezoeken. De koning zelf ging op de luipaardenjacht.

Onder de merkwaardigheden van de stad trokken vooral Gulliver's aandacht het paleis van justitie en een tempel, in den vorm van een amphitheater gebouwd. De koepel van dien tempel was van zuiver goud en bezaaid met diamanten. In de nabijheid van dien tempel was de begraafplaats der koningen, die natuurlijk ook bezocht werd; op alle graven stonden prachtige monumenten.

Zoo werd het eindelijk avond, en onder den indruk van al het wonderbaarlijk mooie, wat hij dien dag gezien had, ging Gulliver vroeg naar bed.

Maar nauwelijks lag hij in de veeren, of plotseling scheen het geheele park voor zijn raam in een vlammenzee te verkeeren; hij sprong weder uit zijn bed en zag een schitterend vuurwerk, dat de koning, naar hij later vernam, zelf bevolen had ter eere zijner gasten te ontsteken.

Hoe moe hij ook was, toch kon Gulliver na dit prachtige schouwspel niet inslapen. Alles wat hij gezien en genoten had en dit schitterende knaleffect aan het slot liet hem nog lang met open oogen over de wonderlijke gebeurtenissen van de laatste dagen nadenken.





Hoofdstuk VII.

Gulliver gaat met den koning het land in en naar het eiland Monatamia.


In alle vroegte kwam Sermodas den volgenden dag bij Gulliver om hem mede te deelen, dat de koning voornemens was hem mede te nemen op een tocht door het land. Hij moest dadelijk naar het slotplein gaan, waar de kameelen, waarmede de tocht zou plaats hebben, waren opgesteld. Die kameelen loopen verbazend





snel, zoodat men er gemakkelijk honderd mijlen op een dag meae kan afleggen.

Binnen het uur was dan ook de zuidelijk van de hoofdstad gelegen stad Magnaudi bereikt, waar de straten vol met hoeraroepende bewoners stonden. Toen ging de tocht door een verrukkelijk bergdal, en eindelijk kwamen de koning en zijn gevolg in Tiftani, een stad die beroemd was door de pracht der gebouwen, zoowel als door haar heerlijke ligging.

De gouverneur van Tiftani was prins Moriski, die den koning met een talrijk, prachtig gekleed gevolg tegemoet kwam om hem te verwelkomen.

Den volgenden morgen werd in rijk versierde en met vlaggen getooide schepen een tocht gemaakt naar het eiland Kristako, twee mijlen van Tiftani gelegen, waar de koning een mooi kasteel had. Daar bleef Z.M. veertien dagen.

In dien tijd deed Gulliver den koning het verzoek, hem en de zijnen in de gelegenheid te stellen naar het vaderland terug te keeren. De koning, die de billijkheid er van volkomen erkende, willigde dit verzoek in. Hij gaf bevel een schip uit te rusten, dat de vreemdelingen naar het eiland Monatamia moest brengen, en in minder dan een maand tijds was alles voor het vertrek gereed.

De dag van afvaart werd bepaald en van alle vrienden en bekenden hartelijk afscheid genomen. Aan Gulliver stond de koning nog een afscheids-audientie toe, waarop hij hem mededeelde, dat hij besloten had Sermodas tot aan de aankomst op het eiland Monatamia als geleider bij hem te laten, en hemzelf, zijn officieren en al zijn volk rijke geschenken mede te geven.

Op den 22en Augustus scheepten allen zich in. De tocht ging de rivier Trumbello af, tot aan de havenplaats Rocara; hier moest een loods aan boord genomen worden, die het schip in de open zee bracht, waar het dien nacht voor anker bleef liggen. Den volgenden dag moest het schip, bij stevigen zuidzuid-westenwind, voor de riviermonding kruisen; tegen den middag ging de wind liggen, en eerst tegen middernacht stak een gunstige bries op, zoodat reeds den volgenden morgen het eiland Monatamia in het gezicht kwam.

Gulliver had vernomen, dat de invaart in de haven van het eiland moeielijk en gevaarlijk was. Hij liet daarom een schot lossen, waarop een loods aan boord kwam, die niet weinig verbaasd was, slechts Europeërs aan boord te vinden. Het scheen, alsof hij de zaak niet vertrouwde. Maar na een gesprek met Sermodas nam hij toch het bestuur over het schip op zich, en bracht het behouden in de haven.

De haven van Monatamia was een der beste van de geheele wereld. Zij had eenige overeenkomst met die van Portsmouth in Engeland, maar was nog grooter en nog beter beschut. De haven droeg denzelfden naam als het eiland en behoorde tot het rijk van den koning van Sporunda. Tot dat rijk behoorden nog een aantal kleinere eilanden, ook die waarop Gulliver zijn legerplaats had opgeslagen.

In tegenwoordigheid van Sermodas had Gulliver met den gouverneur van Monotamia eenige besprekingen; hij kreeg verlof alles wat hij nog aan koopwaren aan boord had, aan land te brengen en daar te verkoopen. De opbrengst van den verkoop was buitengewoon; en drie weken later kon Gulliver de zeilen laten hijschen, om naar Batavia te varen, waar hij behouden aankwam en door den bevelvoerenden Nederlandschen gouverneurgeneraal vriendschappelijk werd ontvangen.

Allen, die niet naar Engeland wilden terugkeerden, werden te Batavia aan land gezet.

Nu wilde Gulliver zich niet langer ophouden. Hij vulde zijn equipage aan, en toen hem dit gelukt was, stak hij, zoodra de wind gunstig was, in zee, om naar het vaderland te zeilen.

De eerste veertien dagen ging alles goed. Maar op zekeren dag kwam stuurman Morrice in de kapiteinshut, om Gulliver mede te deelen, dat hij uit de houding der matrozen opmaakte, dat dezen een samenzwering smeedden tegen den kapitein en de officieren.

Gulliver hield dadelijk raad met zijn stuurlieden, wat daartegen te doen zou zijn; zij wilden pogen de aanleggers van de muiterij gevangen te nemen, om zoo het complot in de kiem te verstikken.

Maar terwijl zij nog aan het beraadslagen waren, vlogen de deuren der kajuit open, en drongen een twintigtal matrozen, met pistolen gewapend, binnen, dreigend bij den minsten tegenstand Gulliver en de stuurlieden te dooden.

Gulliver, die zijn zelfbeheersching niet verloor, vroeg kalm, waaraan dit zonderlinge optreden was toe te schrijven.

De man, die de muiters aanvoerde, riep Gulliver toe, te zwijgen. Hij had evenveel recht het schip te commandeeren als Gulliver. Hij had het bevel overgenomen, en gaf Gulliver den raad, goedschiks van zijn kapiteinschap af te zien.

Bedaard antwoordde Gulliver: 'Zoodra het schip aan de Kaap de Goede Hoop aan land is, zal ik toch weder kapitein zijn; waarom zou ik dan nu het bevel neerleggen?'

'Dat is waar,' antwoordde de aanvoerder der muiters; 'maar ik zal zoo dom niet zijn, het schip daar te doen landen. Als gij er echter heen wilt gaan, dan staat de sloep tot uw beschikking, en dan kunt ge allen medenemen, die uw partij kiezen.'

Hij gaf een teeken; de matrozen grepen Gulliver, Morrice en de anderen beet, en brachten hen na een kort maar hevig gevecht naar de sloep. Toen liet de aanvoerder de manschappen aantreden en vroeg, of zij hem als hun kapitein erkenden. Wie dit weigerde, kon bij Gulliver in de sloep gaan.

De meesten kozen de partij van de muiters; slechts twee matrozen verklaarden, liever met den kapitein te willen sterven, dan onder een muiter te dienen. Zij eischten, dat hunne bezittingen hun zouden worden overhandigd, en toen dit geschied was, begaven zij zich in de sloep.

Dadelijk werden de touwen, waarmede de sloep vastgebonden was, losgemaakt, en voer het schip weg. In de sloep vond Gulliver kleederen, wapenen, levensmiddelen voor twee maanden, en een vat drinkwater.

Naar Gulliver's schatting was hij ongeveer honderd mijlen van het naastbijgelegen land verwijderd; maar er bestond gevaar, dat een storm zou opsteken, waaraan natuurlijk het zwakke bootje geen noemenswaardigen tegenstand zou kunnen bieden. Heel veel hoop op redding bestond er dus niet, en het was geen wonder, dat Gulliver niet eens meer aan de kostbare diamanten dacht, die in de voering van zijn rok genaaid waren.

In dof zwijgen werd de dag doorgebracht. Toen het nacht geworden was, veranderde de droefheid in moedeloosheid en angst; met het opgaan der zon echter ontwaakte in hun hart de levenslust weder, en voor de eerste maal, sedert zij het schip verlaten hadden, gebruikten Gulliver en zijn lotgenooten eenig voedsel. Toen hielden zij krijgsraad. De stuurman meende, in strijd met Gulliver, dat zij niet ver van de kust van Madagascar verwijderd konden zijn, en dat zij, zoo het geluk met hen was, binnen drie dagen land moesten zien. Op zijn raad werd koers gehouden naar het noordwesten.

Gulliver had ernstige bezwaren tegen een landing op Madagascar, wegens de ontzettende wreedheid der inboorlingen; maar een der matrozen zeide, dat de bewoners van Madagascar veel minder wreed waren, dan beweerd werd. Hij zelf wist bij ondervinding, dat schipbreukelingen daar heel goed waren behandeld. En zoo werd besloten, in de aangegeven richting voort te gaan.

Drie dagen zeilde de sloep in noordwestelijke richting, maar er kwam geen land in zicht; en vier dagen later was het land nog altoos niet te zien. De stemming werd steeds gedrukter; er was nog wel een voorraad levensmiddelen, maar het werd steeds waarschijnlijker, dat het weer nu spoedig zou omslaan. Want lang mooi bleef het weer niet in die streken.

Zoo gebeurde het dan ook. Tegen den avond van den vierden dag pakten de wolken zich donker samen, en begonnen de golven ontzettend te schuimen, een vast teeken, dat storm op handen was.

Heel spoedig brak de orkaan los. Wat konden de ongelukkigen anders doen, dan zich aan hun lot overgeven? Zij hadden niets voor oogen dan den onvermijdelijken ondergang.

Uren lang duurde de storm, doch ten slotte luwde het weder wat. Wel sloegen de golven nog bedenkelijk hoog, zoodat de boot ieder oogenblik dreigde verzwolgen te zullen worden. Met alle kracht schepten de ongelukkigen het water uit de boot, maar dan sloeg weder een nieuwe golf er over, en moesten zij opnieuw beginnen.

Eindelijk, tegen het aanbreken van den dag, begon de woeste zee wat te bedaren. De golven sloegen minder hoog, en toen de zon opging zagen de schipbreukelingen - gelukkig - land recht voor de sloep uit.

De boot was in een strooming terecht gekomen, die haar op het land aanstuurde, en in een half uurtje hadden zij het bereikt.

Nauwelijks stonden zij op den vasten wal, of zij vielen op de knieën, God dankend voor de redding uit het gevaar.

De landingsplaats lag tusschen twee vooruitspringende rotsen; maar de kust was den schipbreukelingen volkomen onbekend. Gulliver en de stuurman klommen op de rotsen; daar zagen zij tot hun ontsteltenis, dat zij geland waren op een woest, onbewoond eiland van nauwelijks twee mijlen in omtrek. Zij vonden echter een bron, zoodat zij hun dorst konden lesschen en hun watervoorraad aanvullen.

Overal langs den oever lagen scheepswrakken. Plotseling ontdekte Gulliver een menschelijk geraamte, en daarnaast een gekurkte flesch, die een briefje bevatte. Gulliver las daarin:



'Komt ooit een ongelukkige op deze plaats, dan zij hem medegedeeld, dat dit het lijk is van Frederik van Noort, die op een reis van Nederland naar Indië, op het schip Prins van Oranje door een hevigen storm op dit eiland geworpen werd.

Uit de overblijfselen van het schip bouwden mijne makkers en ik een kleine boot; maar terwijl ik sliep voeren zij daarmede weg. Toen ik ontwaakte zag ik het schuitje nog in de verte. Doch al mijn roepen baatte niets.

Ik erken thans de straffende, doch rechtvaardige hand Gods, want ik was een moordenaar, en moet tot straf hier ellendig te gronde gaan.'



Gulliver had de tranen in de oogen, toen hij dit gelezen had, en met een rilling dacht hij er aan, dat de wrekende gerechtigheid vroeg of laat iederen schuldige treft.

De mannen keerden nu naar de sloep terug en na langdurige besprekingen waren allen het er over eens, dat zij opnieuw hun geluk moesten beproeven. Een langer verblijf op het woeste eiland was onmogelijk, daar zij gebrek aan levensmiddelen zouden krijgen.

De zeilen werden weder geheschen, en de tocht aanvaard in





noordwestelijke richting, in de stille hoop, de kust van Afrika te zullen bereiken; zij waren allen in de meening, dat zij Madagascar voorbijgezeild waren.



Hoewel Gulliver een uitstekende kaart bij zich had, konden zij toch niet nagaan, op welk eiland zij aan land waren geweest.

Geleidelijk moest het rantsoen worden verminderd, daar zij niet weten konden, hoe lang de tocht nog duren zou. Den volgenden dag ontdekte de stuurman echter land naar voren, dat zich ver naar het zuiden uitstrekte. De blijdschap, weldra buiten gevaar te zullen zijn, herleefde weder. Tegen den avond waren zij niet meer dan twee mijlen van de kust. Gulliver wilde pogen dienzelfden avond nog te landen; maar tot zijn schrik bemerkte hij dat zij weder zeewaarts werden gedreven. Dadelijk liet hij het anker uitwerpen, en voor de eerste maal sedert zij van het schip gejaagd waren, konden de arme zwervers eenige rust genieten, al moesten zij toch om beurten de wacht houden.

Heel lang zou de rust niet duren.

Ongeveer tegen middernacht ontwaakte Gulliver door een noodkreet van den stuurman; en toen hij wilde opstaan, merkte hij, dat hij aan handen en voeten gebonden was. Ondanks de wanhopigste pogingen, kon hij er niet in slagen zich los te maken. Nogmaals hoorde hij den stuurman steunen.

Hij was er nu zeker van, dat er een ongeluk was gebeurd, en wilde de matrozen wekken. Maar hij hoorde thans, dat die vloekend op elkaar los gingen en worstelden, en dat de eene den andere in zee wilde werpen.

Eindelijk vielen zij beiden over boord.

Na eenigen tijd hoorde Gulliver dat één weder aan boord kwam; en toen werd alles stil. Reeds meende hij, dat ook deze dood was, en om zich te overtuigen, riep hij zijn naam. Met bevende stem antwoordde de matroos, en vertelde toen onder heete tranen, dat de stuurman gepocht had, rijke schatten bij zich te hebben, en nu hadden zij besloten hem te berooven. Zij hadden den kapitein om alles ter wereld niet willen aanvallen, en daarom hadden zij hem gebonden, opdat hij zich niet in de zaak zou mengen. Zij hadden den stuurman in zijn slaap gedood, en toen tot hun schrik gemerkt, dat hij volstrekt geen schatten bij zich had. Toen hadden zij elkaar verweten, dezen schurkenstreek beraamd te hebben, en ten slotte waren zij aan het vechten geraakt en over boord geslagen; zijn kameraad, die niet zwemmen kon, was verdronken, en hij, ongelukkige, was gered.

De man naderde nu en sneed de touwen door, waarmede Gulliver gebonden was. En toen de dag aanbrak, vond hij den armen stuurman, dood, op den bodem der sloep liggen. Met een stil gebed liet Gulliver het lijk in het natte graf zinken.

Inmiddels was een zachte bries opgestoken, die het schip naar het land dreef. Maar Gulliver zag dit zonder blijdschap; in stilte wenschte ook hij dood te zijn. Want het vooruitzicht, met den moordenaar van stuurman Morrice te moeten samenleven, scheen hem onmogelijk. Nog liever wilde hij onder de wildste roofdieren leven dan met zulk een man.

Langzaam dreef het scheepje naar het strand. Gulliver stuurde het naar een bocht, zonder eenig spoor van inboorlingen te ontdekken.

Eindelijk daagde aan den horizont een schip op; het kon nauwelijks twee mijlen verwijderd zijn.

De matroos smeekte Gulliver op de knieën, zijn misdaad niet te verraden. Langen tijd weigerde Gulliver; maar toen hij eindelijk zag, welk een diep berouw de man over zijn misdaad had, en hoezeer hij wenschte, de ontzettende daad nooit te hebben bedreven, beloofde hij hem, voorloopig te zullen zwijgen.

Dadelijk toen hij het schip zag, had Gulliver noodseinen gegeven, die op het schip gezien waren. Het kwam nader en nader, draaide bij, streek de zeilen en zette een boot uit.

Het bleek een Fransche koopvaarder te zijn. Gulliver werd door den kapitein hartelijk ontvangen. Hij verhaalde de muiterij aan boord van zijn schip, maar verzweeg, dat er behalve den matroos nog anderen met hem van boord waren gezet.

Het Fransche schip kwam van Siam; het heette Le Faucon, en de kapitein was Saint-André genaamd.

Naar de beschrijving, die Gulliver van zijn schip gaf, vermoedde kapitein Saint-André, dat de bemanning er een zeeroover van gemaakt had.

Vóór drie dagen had hij den aanval van een zeeroover, die geheel en al op de beschrijving van Gulliver geleek, afgeslagen; bij het gevecht was de mast van den zeeroover weggeschoten, en was, zooals de kapitein door zijn kijker gezien had, de aanvoerder door een schot gedood. De zeeroover was toen gevlucht.

Onderweg naar de Kaap de Goede Hoop werd de matroos, die tegelijk met Gulliver gered was, ernstig ziek; hij stierf nog vóórdat Kaapstad bereikt was. Zijn lijk werd overboord gezet. Gulliver behoefde hem dus niet aan het gerecht uit te leveren.

Te Kaapstad moest het Fransche schip twee maanden blijven, om herstellingen te ondergaan. Toen kon de reis worden voortgezet, en behouden kwam Le Faucon eindelijk te Saint-Malo aan.

Toen Gulliver kapitein Saint-André wilde betalen voor den overtocht, wilde deze geen geld aannemen; wel wilde hij de sloep van hem koopen, maar Gulliver wilde daarvoor geen betaling hebben, zoodat ten slotte kapitein Saint-André de sloep aannam als geschenk voor den vrijen overtocht. Bij het afscheidnemen overhandigde Gulliver hem nog een prachtigen diamant. Hij reisde van Saint-Malo naar Parijs, waar hij het meerendeel der medegebrachte diamanten te gelde kon maken en keerde toen naar Engeland terug.

Tehuis gekomen, vernam hij tot zijn groot verdriet, dat zijn lieve vrouw tijdens zijn lange afwezigheid gestorven was. En treurig en bedroefd zat hij thans in zijn stille woning.





V.

Gulliver's laatste reis.


Hoofdstuk I.

Gulliver maakt, om zijn verdriet te verzetten, nog een zeereis.


Gulliver vond zijn huis, zonder vrouw, zoo stil en zoo eenzaam, dat hij besloot, om zijn verdriet te verzetten, nogmaals een zeereis te ondernemen, en nam daarom gaarne het aanbod aan, kapitein van de Avonturier te worden. Dit schip was een groote koopvaarder van 350 ton.

Hij wilde nu uitsluitend dienst doen als kapitein en nam daarom een jongen scheepsdokter, Robert Purfoy genaamd, voor de reis aan.

Bij prachtig herfstweder verliet kapitein Gulliver Portsmouth. In de nabijheid van kaap Teneriffe ontmoette hij een ouden bekende, kapitein Peacock, die naar Honduras ging om campêchehout te halen, dat hij naar Engeland wilde brengen. Gulliver poogde hem over te halen, met hem naar de Zuidzee te varen, maar daarnaar had kapitein Peacock geen ooren. Later vernam Gulliver, dat het schip van kapitein Peacock in een hevigen storm vergaan en de geheele bemanning, met uitzondering van een scheepsjongen, verdronken was.

Gulliver zette dus alleen zijn reis voort. In de tropen was het zoo heet, dat vele zijner manschappen stierven, zoodat hij genoodzaakt was in Kaapstad nieuwe matrozen te werven. Spoedig zou hij reden hebben, dat te betreuren, want te laat bemerkte hij, dat de meesten tot een bende zeeroovers behoorden.

Gulliver had nu ongeveer 50 man onder zijne bevelen; van zijn reeders had hij de opdracht gekregen, met de bewoners der Zuidzee-eilanden handel te drijven en alle mogelijke ontdekkingen te doen.

Maar de schurken, die hij te Kaapstad aan boord had genomen, haalden de overige matrozen over tot een complot; zij waren voornemens zich van het schip meester te maken en zich van Gulliver te ontdoen.

Op zekeren dag overvielen zij hem in de kajuit, bonden hem aan handen en voeten, en dreigden hem bij de minste poging tot verdediging over boord te werpen. Gulliver had geen andere keus dan zich op genade of ongenade aan de muiters over te geven.

Zij bevrijdden hem van de boeien, doch bonden zijn voeten met een ketting aan zijn bed, en plaatsten een schildwacht met geladen geweer bij hem, die bevel had hem dadelijk neer te schieten, als hij een poging deed om zich te bevrijden. Levensmiddelen werden hem op tijd gezonden; doch het bevel over het schip namen de hoofden der muiters op zich. Zij hadden plan, zeeroovers te worden en de Nederlandsche koloniën te plunderen; dit konden zij echter pas doen, als zij een grooter aantal mannen bij elkaar konden brengen.

Vooreerst besloten zij daarom, de geheele lading te verkoopen, dan naar Madagascar te stevenen en daar andere roovers aan te werven.

Zoo zeilden zij weken lang rond, zonder te weten waarheen zij zich begeven zouden. Gulliver wist volstrekt niet meer, in welke richting het schip zeilde. Hij zat gevangen in zijn kajuit, waar hij zich heel stil moest houden, wijl hij voortdurend bewaakt werd en de bedreiging, hem te zullen vermoorden, vaak genoeg werd herhaald.

Na eenigen tijd kwam een der muiters in de kajuit, om Gulliver het bevel van den kapitein mede te deelen, dat hij dadelijk aan land zou worden gezet. Alle protesten waren overbodig. Gulliver vernam zelfs niet eens, wie als kapitein van zijn schip optrad.

Hij werd gedwongen in de boot te gaan; men liet hem zijn beste kleeren aantrekken, en een pakje linnengoed meenemen; zijn hartsvanger mocht hij behouden, maar zijn andere wapens werden hem afgenomen. De muiters lieten echter zijn zakken, waarin hij wat geld en kleine voorwerpen geborgen had, ongemoeid. De boot werd naar het eiland geroeid, en daar werd Gulliver aan land gezet. Hij smeekte hem ten minste te zeggen waar hij zich ongeveer bevond; maar de matrozen verklaarden, dat zij het evenmin wisten als hij. De kapitein had besloten, Gulliver aan land te zetten, op het eerste eiland het beste, en dat was nu gebeurd. Zij gaven hem nog den raad, zich niet door den vloed te laten verrassen, en roeiden toen naar het schip terug.

Gulliver was dus alleen, op een onbekend eiland. Hij ging een eindje het eiland in, en zette zich op een hoogte neer, weemoedig naar de wegvarende boot kijkende.

Door zijn kijker zag hij, dat de boot, bij het schip aangekomen, dadelijk aan boord genomen werd; de zeilen werden geheschen en na een half uurtje was het schip uit zijn gezichtskring verdwenen.

Nu begon Gulliver te overleggen, wat hem te doen stond.

Hij besloot eerst eens rond te kijken, en ging het land in met het vaste voornemen zich aan den eersten wilde, den beste, dien hij zou ontmoeten, over te geven. Maar heimelijk hoopte hij, dat de snuisterijen die hij bij zich had, armbanden, glazen kralen en andere voorwerpen, hem gelegenheid zouden geven zijn vrijheid of tenminste zijn veiligheid te koopen. Hij had zulke dingen aan boord gehad, om daarmede handel te drijven, en hij had gelegenheid gevonden, er een paar handen vol van bij zich te steken.

Gulliver zag, al loopende, lange, onregelmatige rijen boomen, waartusschen grasvelden en zelfs graanvelden gelegen waren; hij ging dus zeer voorzichtig verder, uit vrees door de wilden overvallen of met pijlen beschoten te worden. Dat het eiland bewoond moest zijn, had hij reeds gezien; hij had sporen van voetstappen ontdekt.

Opeens kwam hij aan een breeden weg, waarop hij een aantal afdruksels van menschenvoeten, van runderhoeven en van paardenhoeven zag, van de laatsten zelfs een groote menigte. Ook zag hij enkele verwilderd uitziende wezens, die eenige gelijkenis met menschen hadden, op het veld of in de boomen. Zij zagen er zoo afschrikwekkend uit, dat Gulliver het niet met zich zelf eens was, of het menschen, dan wel groote apen waren. Hij verschool zich achter een boschje, om ze beter te kunnen opnemen.

Eenige dier wezens naderden de plek, waar hij lag, zoodat hij ze nauwkeuriger kon beschouwen. Hoofd en borst waren begroeid met een dichten haardos; zij hadden baarden als de geiten. Ook op de armen en beenen waren zij behaard, maar toch was de huid zichtbaar, die een vuilbruine kleur had.

Gulliver meende nog altoos dat het apen waren, en werd in die meening versterkt, toen hij zag, dat die wezens zoo vlug als eekhoorns op de hoogste boomen klommen, en met wonderbaarlijke behendigheid van tak tot tak sprongen. De kleur van hun haar was verschillend: bruin, rood of zwart. Maar Gulliver kon zich niet herinneren, op een van zijn reizen wezens gezien te hebben, die hem zulk een afkeer inboezemden.

Eindelijk besloot hij den weg op te gaan, om de hut van een inboorling te zoeken. Voorzichtigheidshalve trok hij zijn hartsvanger. Dadelijk kwam een dier aapachtige wezens naar hem toe, en toen het Gulliver zag, staarde het hem aan, alsof het nog nooit een mensch had gezien. Eindelijk kwam het naderbij en hief zijn arm in de hoogte.

Maar Gulliver gaf het dadelijk een slag met de platte zijde van den hartsvanger; hij durfde het niet met scherp slaan, uit vrees, dat hij daardoor de bewoners van het land tegen zich zou innemen. Er zijn landen, waar sommige dieren als heilig worden beschouwd, en waar het dooden ervan een misdaad is.

Verschrikt door den slag kromp het wezen in elkaar, en stiet zulk een heftig gebrul uit, dat dadelijk wel veertig van die wezens kwamen aanloopen. Zij omringden Gulliver en begonnen hem te dreigen. Gulliver liep snel naar een boom, waartegen hij met zijn rug ging staan, iederen aanval met den hartsvanger afwerend. Maar toch kwam hij een oogenblik leelijk in den knel.

Doch plotseling liepen alle wezens weg, zonder dat Gulliver begrijpen kon waarom.

Hij waagde het echter, den boom te verlaten en zijn weg voort te zetten, nog steeds nadenkend over de vraag, wat die zonderlinge wezens toch wel aanleiding kon hebben gegeven, om weg te loopen.

Daar zag hij opeens een nog vreemder wezen, half mensch, half paard, dat langzaam over het veld liep, en welks nadering naar Gulliver meende, wel de oorzaak kon zijn, dat de anderen zoo snel weggeloopen waren.

Toen het menschpaard Gulliver zag, bleef het verbaasd staan; maar na eenige oogenblikken naderde het hem, en bekeek het de vreemde verschijning met blijken van groote verwondering. Doch toen Gulliver zijn weg wilde voortzetten, trachtte het menschpaard hem dit te beletten.

Gulliver sprak het menschpaard aan. Maar dit verstond hem niet en schudde ontkennend het hoofd.

Een tweede menschpaard was inmiddels bij het eerste gekomen.

Zij groetten elkander in een voor Gulliver onverstaanbare taal; daarna gingen zij een beetje op zijde, liepen naast elkaar heen en weer, druk pratend, waarbij zij telkens naar Gulliver keken, als wilden zij oppassen dat deze niet ontvluchten zou.

Het gesprek duurde wat lang, en Gulliver besloot verder te gaan, om te zien of hij niet een dorp of huis vinden kon, met menschelijke bewoners. Maar nauwelijks had het eerste menschpaard gemerkt, wat Gulliver's plan was, of het sprak hem op korten, bevelenden toon aan, zoodat Gulliver bleef staan, als om verdere bevelen af te wachten, steeds zijn best doende om zijn angst te verbergen. Maar inwendig vroeg hij zich ontsteld af, hoe dit avontuur eindigen zou.

De beide menschpaarden kwamen nu dichter bij Gulliver en namen hem nauwkeurig op. Het eene trok met de hand zijn hoed op zij, zoodat Gulliver genoodzaakt was dien af te nemen,





waarover zij beiden zeer verbaasd schenen. Ook de schoenen en kousen van Gulliver bekeken zij met groote nauwkeurigheid.



De beide menschpaarden geleken, behalve wat de haarkleur betrof, volkomen op elkander. Op het natuurlijke, regelmatige paardenlichaam stond boven de voorbeenen een menschelijk bovenlichaam met armen, borst en hoofd. De gezichten waren zuiver menschelijk en hadden zeer verstandige trekken.

Gulliver meende een oogenblik met toovenaars te doen te hebben, die voor het een of andere doel deze gestalte hadden aangenomen, om met den vreemdeling den draak te steken. Hij besloot hen nog eens aan te spreken en zeide:

'Mijne heeren, zoo gij toovenaars zijt, wat ik vermeen te mogen aannemen, dan moet gij iedere taal kunnen verstaan. Ik neem daarom de vrijheid, u, mijne heeren, mede te deelen, dat ik een arme Engelschman ben, die door een ongeluk op de kust van dit land ben gekomen. Ik verzoek u daarom een van beiden, mij op uw rug te laten rijden, alsof gij paarden waart, en mij dan naar een huis of stad te brengen, waar ik hulp vinden kan. Tot belooning zal ik u alles geven, wat ik missen kan, dit mes en dezen armband.'

Bij deze woorden haalde Gulliver een mes en een armband uit zijn zak. De paardmenschen zwegen, doch hoorden Gulliver met groote aandacht aan. Toen hij uitgesproken was, spraken zij weer met elkaar in hun eigen taal, en namen toen afscheid van elkander. De een galoppeerde weg; de ander, die Gulliver het eerst gezien had, gaf hem een teeken dat hij zijn weg kon vervolgen. Gulliver deed het, en het paardmensch volgde hem; als hij langzamer begon te loopen, zette het hem aan, door 'hun, hun!' te roepen.

Gulliver gaf het zoo goed mogelijk te kennen, dat hij vermoeid was en onmogelijk harder kon loopen, waarop het stil stond om hem gelegenheid te geven wat uit te rusten.





Hoofdstuk II.

Gulliver komt onder de Centauren.


Na een poosje uitgerust te hebben, moest Gulliver den tocht voortzetten, anderhalf uur lang. Toen naderde hij een soort huis, door een laag strooien dak gedekt.

Bij het zien van een woning vatte Gulliver weer moed.

Het menschpaard, of om het bij den goeden naam te noemen, de Centaur, gaf Gulliver een teeken, dat hij het eerst moest binnengaan.

Binnengekomen zag Gulliver een groote ruimte, met een harden kleibodem. Daar stonden stoelen, waarop een aantal Centauren gezeten waren, terwijl anderen rondliepen en huishoudelijken arbeid verrichtten. De Centaur, die Gulliver geleid had, kwam dadelijk na hem binnen en sprak een paar woorden tot de anderen, klaarblijkelijk om te beletten, dat zij Gulliver kwaad zouden doen.

Behalve deze ruimte waren er nog twee andere in het huis. Zij gingen door de tweede heen, en in de derde ging de Centaur het eerst binnen, Gulliver beduidend, dat hij volgen moest.

Deze ruimte was met kunstig gevlochten stroomatten bedekt; er waren ook meubels in, maar van sierlijker vorm dan in de eerste ruimte. Op een stoel zat een oude Centaur, die Gulliver met verachtelijken blik aanzag, terwijl de geleider met hem sprak.

Na eenige oogenblikken gaf deze Gulliver een wenk hem te volgen; hij bracht hem op een binnenplaats, waar een ander gebouw stond. Toen zij daar binnenkwamen, zag Gulliver tot zijn ontzetting, drie van de afgrijselijke wezens, die hij op het veld had opgemerkt. Zij waren met sterke wilgentakken om den hals aan een balk gebonden, en voedden zich met wortelen.

De Centaur beval een vosrooden paardmensch, die zijn bediende scheen te zijn, een dier wezens los te maken, en op de plaats te brengen; daar werd het naast Gulliver geplaatst, waarbij de Centaur hen beiden lang en zorgvuldig met elkander vergeleek.

Gulliver's afschuw nam nog toe, toen hij bij dit hatelijke dier een volkomen menschelijke figuur ontwaarde. Het gezicht was plat en breed, de neus dik en ingedrukt, de lippen omgekruld, de mond breed, ongeveer zooals men dat bij wilden ziet. De handen verschilden echter slechts door de lengte der nagels, de ruwheid, de bruine kleur van de palmen en de behaarde rugzijde.

De grootste moeielijkheid bij de vergelijking bestond voor den Centaur daarin, dat Gulliver's lichaam en beenen zoo heel anders waren dan die van het dier naast hem. Dat kwam door de kleeren, waarvan de Centaur geen begrip scheen te hebben.

De bediende gaf Gulliver een wortel; deze nam den wortel, rook er aan, en gaf hem beleefd terug. Tegelijk schudde hij





hij het hoofd, om te kennen te geven, dat dit geen eten voor hem was.



Het walgelijke dier werd, op last van den Centaur, weder in den stal gebracht. Toen vroeg hij, door teekens, aan Gulliver wat hij wilde eten, en terwijl deze nog poogde het hem duidelijk te maken, ging een koe voorbij. Hij wees er op, en gaf den wensch te kennen haar te mogen melken.

Dit begreep de Centaur; hij bracht Gulliver in huis, waar in een bijgebouw een groote voorraad melk stond in steenen en houten vaten, die netjes schoongemaakt waren. Gulliver kreeg een groote schaal vol melk, die hij met veel smaak opdronk, en waardoor hij zich zeer versterkt gevoelde.

Kort daarna zag Gulliver een soort rijtuig, een slede, door vier Yahus - zoo noemden de Centauren de menschachtige wezens - getrokken, voor het huis stilhouden. Een oude Centaur zat in de slee; hij scheen zijn linker voorvoet gekwetst te hebben, want als hij uitstapte, hinkte hij.

Gulliver's huisheer noodigde den ouden Centaur uit, bij hem te blijven eten. De maaltijd bestond uit in melk gebrokt brood, en verder uit havergrutten. Gulliver moest naast den huisheer plaats nemen; en zooals hij uit de gezichten der Centauren opmaakte, vormden zijn persoon en zijn aanwezigheid het voornaamste onderwerp van gesprek aan tafel.

Onder het eten leerde Gulliver van den Centaur reeds de benamingen voor melk, water, vuur, en eenige andere dingen, in de taal der Centauren; en dank zij zijn aangeboren talent, kon hij die woorden spoedig nazeggen.

Tegen den avond mocht hij een plaats zoeken om te gaan slapen. Er werd wat stroo neergelegd en Gulliver sliep in zijn kleeren, ook zonder bed, na alles wat hij beleefd had, vast en rustig.

Zijn voornaamste werk gedurende de volgende dagen was het leeren der taal, waarin de heer des huizes, diens kinderen en bedienden hem onderricht gaven.

Gulliver wees op het een of ander voorwerp, schreef het woord, dat hem werd voorgezegd, in zijn zakboekje, en leerde die woorden van buiten, als hij alleen was. Zijn uitspraak oefende hij, door aan de leden der familie te verzoeken, hem de woorden eenige malen voor te zeggen.

Gulliver's huisheer hechtte er aan, hem zoo spoedig mogelijk de landstaal te leeren, want hij verlangde er naar, te kunnen vragen, van waar Gulliver kwam, en naar de toestanden in zijn land, en vooral hem zijn levensgeschiedenis te hooren vertellen.

Om zijn herinneringsvermogen te hulp te komen, schreef Gulliver naast de woorden in de Centaurentaal de Engelsche vertaling. Dit begreep de Centaur niet en het kostte veel moeite, het hem te verklaren, want de Centauren hadden niet de minste kennis van schrijven, boeken of letterkunde.

In tien weken tijds was Gulliver in staat de meeste woorden te verstaan; na drie maanden kon hij reeds flink de taal spreken en zijn levensgeschiedenis aan den Centaur vertellen. Deze kon in den beginne niet gelooven, dat er aan de andere zijde van den oceaan nog land lag, en heelemaal niet, dat daar menschen woonden, die in staat waren op de zee te varen. Hij was van meening, dat men op zee volkomen was prijs gegeven aan wind en golven.

Langzamerhand kwamen meer Centauren uit de buurt, die van Gulliver hadden gehoord, een praatje maken en vonden veel genoegen in Gulliver's gesprekken. Hierdoor leerde hij ook de taal beter, zoodat hij na verloop van vijf maanden alles verstond en zich gemakkelijk kon uitdrukken. De Centaur nam Gulliver op al zijn tochten mede en was er zeer op gesteld, dat deze overal hoffelijk behandeld werd. Hij liet zich steeds nieuwe bijzonderheden van Gulliver's avonturen vertellen en schudde daarbij ongeloovig het hoofd, of verliet de kamer als hij meende, dat Gulliver onwaarheden vertelde. En toch vroeg hij telkens weer andere inlichtingen over de zeden en gebruiken van Gulliver's vaderland.

Toen Gulliver eenigzins nader met de Centauren bekend was, wenschte hij te weten, welk soort wezens de Yahus eigenlijk waren.

Hij vroeg vergunning, een in de nabijheid zijnde kudde Yahus nader te bekijken; een eerlijke en goedige, maar sterke bediende kreeg van den Centaur bevel Gulliver te bewaken. Want zonder die bescherming had hij het niet durven wagen in de nabijheid der Yahus te komen. Wij hebben reeds verhaald, hoe die wezens Gulliver behandeld hadden bij zijn aankomst; en later was hij nog een paar maal bijna in hunne klauwen gevallen, toen hij zonder hartsvanger op eenigen afstand van de woning ging wandelen. Vaak deden zij, als apen, al zijn bewegingen na, doch steeds toonden zij weder, hoe woest zij van nature waren.

Reeds als zij heel klein waren, schenen zij uiterst handig; zij konden goed zwemmen en lang onder water blijven, om visschen te vangen.

Eens ving Gulliver een kleinen Yahu van ongeveer driejarigen leeftijd en poogde hem op alle manieren gerust te stellen. Maar de kleine begon zoo hevig te schreeuwen, te krabben en te bijten, dat Gulliver hem weer moest loslaten. Het was hoog tijd dat hij dit deed, want een groot aantal Yahus was op het geschreeuw van den kleine komen aanloopen. Toen zij zagen, dat de kleine ongedeerd was - hij liep met





verbazende snelheid weg - en de vosroode Centaur in Gulliver's nabijheid kwam, durfde geen der Yahus wat te ondernemen.



Wel kon Gulliver opmerken, dat de Yahus even listig en verraderlijk, boosaardig en sterk, als onbeschaamd, laf en wreed waren. Zij werden door de Centauren gebruikt om te trekken, te graven en voor andere diensten. Zij werden ondergebracht in afzonderlijke hutten, die op eenigen afstand van de woningen der Centauren waren opgericht, en gevoed met wortelen en kruiden.

De Centauren leefden onder elkander in een bijna ideale betrekking. Vriendschap en welwillendheid voor elkander waren hunne hoofddeugden, en deze werden niet alleen op enkele hunner, doch op de geheele soort toegepast. Een volkomen vreemde Centaur, uit een der afgelegen deelen van het land, werd met dezelfde gastvrijheid en voorkomendheid behandeld als de naaste buur en de beste vriend.

De Centauren kenden geen boeken en geschriften, hun wetenschap berustte alleen op overlevering. Hun tijdrekening kwam in hoofdzaak overeen met de Europeesche. Het jaar berekenden zij naar de schijngestalten der maan en naar de omwenteling om de zon, en zij bleken met de bewegingen dier beide hemellichamen vrij goed bekend te zijn, evenals met de oorzaken van zons- en maansverduistering.

Maar verder kenden zij van astronomie niet veel.

De dichtkunst was bij de Centauren zeer ontwikkeld, ofschoon hunne verzen slechts mondeling werden overgeleverd en van buiten geleerd moesten worden. Doch die verzen waren gevuld met voortreffelijke beschrijvingen, en voornamelijk gewijd aan den lof der vriendschap en der gastvrijheid, of aan den roem van de overwinnaars in wedrennen en andere lichaamsoefeningen.

Hunne werktuigen waren alle vervaardigd uit harden vuursteen, en hoewel ruw bewerkt, toch uitstekend geschikt voor het doel, waarvoor zij gemaakt werden.

Gulliver had zijn kleine huishouding geheel naar zijn eigen wensch ingericht. Op last van den huisheer was, dicht bij de woning van den Centaur, naar landsgebruik voor hem een hut gebouwd met een vloer van vastgestampte klei. De binnenmuren bekleedde Gulliver met zelfgevlochten matten. En met zijn mes had hij twee ruwe houten stoelen gesneden.

Toen zijn kleeren begonnen te slijten, maakte hij nieuwe van konijnenvellen; zijn schoenen verzoolde hij met hout, dat hij van de boomen sneed. En een bed maakte hij, door een groven zak te vullen met de veeren van verschillende vogeltjes; zoo maakte hij ook kussens. En daar hij voor voedsel niet behoefde te zorgen, leefde hij lang gelukkig en tevreden in het land der Centauren.





Hoofdstuk III.

Gulliver keert naar zijn vaderland terug.


Op een morgen werd Gulliver geheel onverwacht bij zijn heer ontboden, en toen hij in diens kamer kwam, zag hij dadelijk, dat de Centaur in verlegenheid was en niet wist hoe hij beginnen moest om zijn mededeeling te doen.

Doch na een korten tijd van zwijgend overleggen, zeide hij, heel goed te weten, dat Gulliver, hetgeen hij hem zeggen zou, niet begrijpelijk zou vinden, maar dat hij toch niet anders handelen kon. In de jongste vergadering der Centauren was hem ten laste gelegd, dat hij een wezen als Gulliver gastvrijheid verleende en zich vaak met dezen onderhield. Men had hem opgedragen, Gulliver te noodzaken het land te verlaten op dezelfde wijze als hij er gekomen was.

Nu wist de Centaur heel goed, dat dit onmogelijk was: Gulliver kon niet door de zee zwemmen, en daarom wenschte hij, dat Gulliver een vaartuig zou bouwen, gelijk aan dat, waarin zijn scheepsvolk hem aan land had gebracht. De Centaur stelde daarvoor zijn knecht, en de bedienden van al zijn buren ter beschikking van Gulliver. Ten slotte zeide hij, dat hij Gulliver gaarne voor zijn geheele leven in zijn dienst had willen houden, maar tegen den wensch van de geheele Centaurenbevolking kon en wilde hij niet handelen.

Gulliver schrikte zeer bij deze onverwachte mededeeling, die hem met zorg en wanhoop vervulde.

Toen de Centaur hem trachtte te troosten, vatte hij geleidelijk weer moed, en antwoordde, dat hij wel de noodzakelijkheid inzag om te vertrekken, maar dat goede raad toch duur voor hem was; hij kon geen uur ver zwemmen, en het naastbijgelegen land was zeker wel honderd uren verwijderd. En wat het bouwen van een schip betreft, daarvoor ontbraken in het land een menigte beslist noodzakelijke materialen.





Toch zou hij, om zijn goeden wil te toonen, een poging doen, al moest hij bij voorbaat de uitvoering voor onmogelijk houden en zich als verloren beschouwen. De hulp, die hem voor dien arbeid werd aangeboden, was hem zeer welkom, maar hij smeekte, hem ook den noodigen tijd te laten voor zulk een moeielijk werk. Hij zou al zijn krachten en zijn vaardigheid inspannen om het ten einde te brengen, niet alleen om den wensch van zijn heer uit te voeren, maar ook om zijn eigen leven te redden.

De Centaur schonk hem twee maanden tijd, en gaf zijn knechten, en vooral den roodharigen vos, die Gulliver vroeger altoos bewaakt had, bevel, diens aanwijzingen zonder tegenspraak te volgen.

Het eerste wat Gulliver, na dit weinig prettige onderhoud, deed, was in gezelschap van den roodharigen Centaur naar het gedeelte der kust te gaan, waar hij indertijd door de muitende matrozen zonder eenig verdedigingsmiddel aan land was gezet.

Daar beklom hij een kleine hoogte en keek naar alle richtingen; eindelijk meende hij door zijn verrekijker in noordoostelijke richting een eiland te zien. Volgens zijn berekening zou het ongeveer vier tot vijf uren verwijderd zijn.

Zijn begeleider hield het eiland echter voor een kleine wolk; hij had er geen begrip van, dat er buiten het land der Centauren nog een ander land was, en zag daardoor de verwijderde punten op zee met geheel andere oogen aan als Gulliver, die zijn geheele leven op dit gevaarlijke element had doorgebracht en er om zoo te zeggen thuis was.

Tengevolge van zijn ontdekking was Gulliver iets meer gerustgesteld en vastbesloten, als hij het land der Centauren moest verlaten, dat eiland vooreerst als woonplaats te kiezen. Aan het lot zou hij dan verder alles overlaten.

Naar huis teruggekeerd, had hij een kort onderhoud met den roodharigen vos, en op diens raad werd het allereerst overgegaan tot het omhakken van een aantal jonge eiken, ongeveer van de dikte van een wandelstok. Daarvoor moest gebruik worden gemaakt van een bijl, gemaakt van een scherpen vuursteen, die aan een houten handvat verbonden was. Van die boomen wilde Gulliver een soort Indiaansche kano maken.

Na verloop van zes weken was hij, met behulp der Centauren, die het zwaarste werk deden, zoover, dat hij een tamelijk groote kano gereed had. Hij bedekte die boot met vellen, die hij aan elkaar naaide met beestendarmen. De zeilen bestonden eveneens uit beestenvellen; daarvoor nam hij de huiden van heel jonge dieren, daar die van de oude te dik en te ruw waren. Met eenige moeite sneed hij met zijn mes vier riemen; hij voorzag de boot verder van een grooten voorraad gekookt vleesch, van konijnen en vogels, en van twee houten vaten, een met melk, een met water.

In de nabijheid van zijn woning was een groote vijver; daarop probeerde hij de boot, om de ontdekte gebreken te kunnen verbeteren. Alle naden werden dichtgestopt met talk, zoodat de boot weldra in staat was hem en zijn levensmiddelen te dragen. Toen meende hij, dat hij den tocht wel zou durven wagen. Hij liet de boot op een door Yahus getrokken rolwagen naar het strand sleepen, waarbij de roodharige vos als drijver dienst deed.

Toen alles gereed en de dag van zijn vertrek vastgesteld was, nam Gulliver afscheid van zijn heer, diens gemalin en van de geheele Centaurenfamilie; met tranen in de oogen en een bezwaard gemoed, dankte hij den Centaur voor al het goede dat hij genoten had.

De Centaur vergezelde hem naar het strand, waar vele andere Centauren bijeen waren, die Gulliver met zijn vaartuig wilden zien vertrekken.

Gulliver moest nog ongeveer een uur lang wachten, voordat de vloed intrad; toen hij merkte dat de wind gunstig was voor den tocht naar het verwijderd eiland, nam hij nogmaals afscheid van alle Centauren, heesch het zeil en liet de boot losmaken.

Het was negen uur in den morgen toen hij zijn wanhopigen tocht begon. Het weer was mooi en de wind gunstig.

Aanvankelijk liet Gulliver zijn boot drijven door den wind, want hij overlegde, dat roeien hem onnoodig zou vermoeien, en dat hij, wanneer de wind omsloeg, toch op zijn riemen vertrouwen moest. De Centauren stonden aan het strand, en keken het bootje na, totdat het uit het oog verdwenen was.

Zoo goed het ging, stuurde Gulliver in de richting van het eiland. Al was het ook een klein, onbewoond plekje grond, als hij er maar op leven kon, zou het hem volkomen voldoende zijn en zou hij zich er even gelukkig gevoelen alsof hij ministerpresident in Engeland was geworden. Want sedert zijne vrouw gestorven was, had hij geen verlangen meer om naar Engeland terug te keeren. Hij wenschte slechts rust en eenzaamheid, om zijn gedachten den vrijen loop te laten. Maar wilde die wensch vervuld worden, dan moest hij zich reppen aan land te komen.

Wij verhaalden reeds, dat Gulliver na de samenzwering der matrozen aan boord van zijn schip weken lang in de kajuit opgesloten was geweest, en volstrekt niet wist welke richting het schip in dien tijd had gevolgd. Ook hadden de matrozen, toen zij hem aan land brachten, hem verzekerd, dat zij niet wisten in welk deel der wereld zij zich bevonden. Hij was altoos in de meening geweest, dat het schip ten oosten van de Kaap de Goede Hoop moest zijn; hij was in die overtuiging versterkt door een paar woorden der matrozen, die gezegd hadden, dat zij naar Madagascar wilden gaan. Hoewel het slechts een vermoeden was, besloot hij toch in N.-O. richting te sturen; daar moest het eiland liggen, dat hij gezien had.

De wind blies krachtig uit het westen, en naar zijn berekening had hij ongeveer achttien mijlen gevaren, toen hij het eiland, dat hij van het land der Centauren gezien had, vlak vóór zich zag. Met alle kracht zette hij koers er heen, en om vier uur in den namiddag had hij het bereikt. Het was een klein eiland, slechts uit rotsen bestaande, met een door storm en wind gevormden inham.

Gulliver bracht daar zijn boot in veiligheid en begaf zich toen aan land, om wat voedsel te nuttigen. Toen klauterde hij op een der rotsen, om eens rond te kijken. Tot zijn blijdschap zag hij in het oosten een lange strook land, die zich van noord naar zuid uitstrekte. Beneden gekomen, trok hij zijn boot op het strand, en bleef er den geheelen nacht in liggen.

Den volgenden morgen zette hij zijn gevaarlijken tocht voort, en bereikte na zeven uur varen de zuidoostelijke punt van het daags te voren geziene land, dat, naar hij later vernam, Nieuwholland was.

Nergens was een levend wezen te zien, toen Gulliver aan land kwam. Hij was zoo goed als ongewapend; zijn hartsvanger toch kon hij niet als een wapen beschouwen; en daarom waagde hij het niet, te ver in het land door te dringen. Aan de kust vond hij eenige schaaldieren, die hij rauw opat; want hij durfde geen vuur aan te leggen, uit vrees door inboorlingen overvallen te worden. Zoo leefde hij drie dagen van oesters en zeeslakken, om den kleinen voorraad in zijn boot zoo lang mogelijk te bewaren. Hij had gelukkig een bron ontdekt, die uitstekend water opleverde, zoodat hij geen dorst behoefde te lijden.

Toen Gulliver den vierden dag in de vroegte zich wat verder in het binnenland waagde, zag hij op een hoogte, die geen tweehonderd meter van hem verwijderd was, een aantal inboorlingen, ongeveer twintig, om een vuur zitten. Zij waren allen naakt, mannen, vrouwen en kinderen.

Een dier wilden ontdekte Gulliver, en deelde het den anderen mede; dadelijk sprongen een vijftal mannen op, met pijl en boog bewapend. De vrouwen en kinderen bleven bij het vuur achter. Gulliver liep zoo snel hij kon naar het strand, sprong in de boot en stiet in grooten haast van den wal.

Toen de wilden hem zoo snel zagen vluchten, liepen zij hem achterna, en voordat hij ver genoeg in zee was, schoot een hunner een pijl af, die hem onder de linkerknie in het vleesch drong. Gulliver vreesde, dat de pijl, zooals meer bij wilden voorkomt, vergiftigd zou zijn; zoodra hij dus buiten het bereik van hun pijlen gekomen was, trok hij den pijl met vreeselijke pijn uit de wond, en begon die zoo goed mogelijk uit te zuigen.

Toen legde hij er een eenvoudig verbandje om.

Maar hij wist niet, wat hij nu beginnen moest. Naar de landingsplaats terugkeeren durfde hij niet, en hij besloot daarom naar het noorden te stevenen. Daar een zachte noordwestenwind





opgestoken was, haalde hij de zeilen in, en begon hij krachtig te roeien.



Maar na eenigen tijd begon zijn wond vreeselijk te steken; hij keek uit of hij niet ergens landen kon, en merkte daarbij plotseling in N.N.O. richting een zeil, dat met iedere minuut dichter bij kwam.

Lang overlegde hij, of hij er op aan zou sturen, of niet. Want hij wist, dat in die streken het hoofdverblijf der zeeroovers was. Hij wilde dus afwachten, welke vlag het schip zou voeren. Want hij wilde nog liever in de handen van wilden dan van zeeroovers vallen.

Toen het schip naderde en geen vlag toonde, meende Gulliver vast en zeker met een roofschip te doen te hebben; snel wierp hij het roer om, zette het zeil op en repte zich zuidwaarts, totdat hij dezelfde plaats bereikt had, waar hij 's morgens was geweest. Doch van de inboorlingen was niets meer te zien.

Gulliver trok zijn boot zoo ver mogelijk op het strand en verborg zich achter een rots in de nabijheid der bron. Maar tot zijn schrik bemerkte hij, dat het schip steeds dichter bij de plek kwam, waar hij zich bevond. Toen het op een halve mijl afstand was genaderd, bleef het liggen; Gulliver zag uit zijn schuilhoek, dat een boot werd uitgezet met vaten, om water in te nemen; het scheen dat het schip dit eiland kende als een plaats waar water te vinden was.

Steeds nader kwam de boot, en Gulliver durfde zijn schuilhoek niet meer verlaten, om een verder van het strand verwijderde plek op te zoeken.

Bij hun komst aan land zagen de matrozen dadelijk de boot van Gulliver; zij bekeken die nauwkeurig en konden uit de levensmiddelen wel opmaken, dat de eigenaar niet ver weg kon zijn. Zij begonnen dan ook dadelijk den omtrek af te zoeken en hadden na korten tijd Gulliver ontdekt, die om genade smeekend voor hen op zijn knieën viel.

Verbaasd bekeken de matrozen een poos de zonderling zelfgemaakte kleeding van Gulliver, zijn jas uit beestenvellen gemaakt, zijn schoenen met houten zolen en zijn kousen van bont. Maar daaruit maakten zij tevens op, dat hij geen inboorling was, daar deze geheel naakt liepen.

Een der matrozen beval Gulliver eindelijk in de Portugeesche taal op te staan en te zeggen wie hij was.

Gulliver, die Portugeesch kende, stond op en antwoordde in dezelfde taal, dat hij een arme schipbreukeling was, die door de Centauren verbannen was; hij smeekte, dat men hem met rust zou laten.

De matrozen waren niet weinig verbaasd, in hun moedertaal antwoord te krijgen, en zagen toen aan Gulliver's gelaatskleur, dat hij een Europeër moest zijn. Zij konden echter niet begrijpen, wat hij met zijn 'Centauren' bedoelde; van dat volk hadden zij nooit gehoord. Maar zij meenden, dat Gulliver wellicht het verstand verloren had.

Toen hij nu langzaam naar zijn boot ging en er in wilde springen om de vermeende zeeroovers te ontvluchten, pakte een der matrozen hem stevig vast en vroeg op barschen toon, tot welk land hij behoorde en van waar hij kwam.

Gulliver verhaalde, dat hij in Engeland geboren was en zijn vaderland ongeveer vijf jaren geleden verlaten had. Toen was er vrede tusschen Engeland en Portugal, en hij hoopte, dat hij niet als vijand zou behandeld worden, zoo de toestand thans anders was.

De matroos liet hem weer los, maar een paar anderen beletten hem in de boot te gaan. Zij stonden levendig met elkander te overleggen, en kwamen daarbij tot de slotsom, dat zij met een gek te doen hadden. Maar zij besloten, hem onder geen voorwaarde aan land te laten, doch hem in hun boot mede naar boord te nemen.

Krachtig verzette Gulliver zich daartegen; hij verklaarde nooit een voet aan boord van een zeerooversvaartuig te zullen zetten, en liever in zee te springen. Over deze woorden verwonderden de matrozen zich nog meer; zij deelden hem mede, dat zij geen zeeroovers waren, doch eerlijke zeelieden; hun kapitein zou het zich tot een genoegen rekenen, Gulliver mede naar Lissabon te nemen en van daar uit kon hij gemakkelijk naar zijn vaderland terugkeeren.

Maar Gulliver wilde niet gelooven, dat zij geen zeeroovers waren; de matrozen bonden hem daarop en zonden twee hunner naar het schip, om den kapitein de geschiedenis mede te deelen en zijn bevelen te vragen. De boot keerde ongeveer twee uur later, geladen met nieuwe watervaten, terug en bracht tevens het bevel van den kapitein mede, den gevangene aan boord te brengen.

Hoezeer Gulliver zich ook verzette, de matrozen droegen hem in hun boot, voeren ermede naar het schip en brachten hem gebonden aan handen en voeten in de kajuit van hun kapitein.

Deze heette Pedro de Mendez, en was een allerbeminnelijkst man. Hij liet dadelijk de boeien van Gulliver's voeten losmaken, doch meenende, dat hij met een armen gek te doen had, de handen voorloopig nog vastgebonden blijven. Hij bood hem een stoel en verzocht hem, zijn avonturen te vertellen, terwijl hij hem eten en drinken liet brengen.

Gulliver was over deze hoffelijkheid van een zeeroover toch wel wat verbaasd; maar zijn antwoorden waren norsch en onvriendelijk en rondweg verklaarde hij nooit rooverswerk te willen doen; zij mochten met hem doen wat zij wilden.

Lachend zeide nu de kapitein, dat noch hij, noch zijn matrozen zeeroovers waren en er niet aan dachten het te worden. Hij wilde wel eens weten, hoe Gulliver op dat denkbeeld kwam?

Nog eenigszins wantrouwig vroeg Gulliver, waarom dan de kapitein zonder vlag op zijn schip voer?

Kapitein Mendez verklaarde welwillend, dat hij zijn vlag juist had laten inhalen, wijl de streek van zeeroovers wemelde; hij wilde daardoor zijn schip onkenbaar maken, maar zoodra hij deze gevaarlijke wateren verlaten had, zou hij de Portugeesche vlag weer hoog aan den mast laten wapperen.

Door deze mededeeling gerustgesteld, begon Gulliver zijn avonturen te vertellen. Eigenhandig maakte de kapitein de boeien van zijn handen los, en hij gaf bevel Gulliver een gebraden kip en een flesch goeden Portugeeschen wijn te brengen.

Hij liet voorts voor zijn gast een kajuit gereed maken, en nadat Gulliver gegeten en gedronken had, werd hij te bed gebracht; de scheepsdokter verbond nog eerst zijn been, dat tamelijk dik opgezwollen was. Na enkele dagen was de wond zoover hersteld, dat hij het bed kon verlaten. Gelukkig was de pijl niet vergiftigd geweest, zoodat hij geen verdere gevolgen van het schot ondervond, behalve een litteeken, dat hij zijn levenlang behield.

Het schip waarop Gulliver terecht gekomen was, voer van Australië naar Portugal, en legde nog slechts eens aan, om water in te nemen. Als de tonnen nog eens gevuld waren, wilde de Portugeesche kapitein zijn reis zonder oponthoud voortzetten.

Gulliver zal zoowat acht dagen aan boord geweest zijn, en kon zich reeds vrij goed op zijn gewonde been voortbewegen, toen tegen den middag een schip in zicht kwam, dat aan de roode vlag weldra als een zeeroover herkend werd.

Kapitein Pedro de Mendez liet dadelijk alles in gereedheid brengen voor de ontvangst van den zeeroover. Doch bij het naderen kwam Gulliver het schip zoo bekend voor; en toen hij het door een goeden kijker bekeek, herkende hij het als zijn eigen schip, de Avonturier. Met tranen in de oogen zag hij zijn wakker schip met zulk een bestemming op de zee rondzwalken.

Omstreeks twee uur was het rooversvaartuig op kanonschotsafstand gekomen; en reeds knalde het eerste schot uit een zijner kanonnen. Het projectiel vloog over den Portugeeschen koopvaarder heen, en sloeg achter hem in het water. Snel vuurde de roover daarop zijn tweede kanon af, en trof het Portugeesche schip in den boeg, doch zonder groote schade aan te richten.

Kapitein Pedro de Mendez beantwoordde het vuren nog niet; hij wilde zijn ammunitie sparen.

Steeds dichter naderden de beide schepen elkaar.

Toen gaf ook de Portugeesche kapitein bevel om te vuren. De bedieningsmanschappen, die tijd genoeg hadden gehad om hun kanonnen te richten, schoten beide stukken tegelijk af. Door den kijker kon men zien, hoe de eene kogel het linksche kanon van den zeeroover van het affuit wierp, en de andere drie zijner bedieningsmanschappen doodde.

Nu begon aan beide zijden het eigenlijke vuurgevecht. De lucht sidderde van het gedonder der kanonnen; steeds dichter kwam de zeeroover zijn tegenstander op het lijf.

Toen hij zoo dicht genaderd was, dat aan enteren kon gedacht worden, gaf kapitein Mendez zijn manschappen bevel zich gereed te maken voor het handgemeen. Reeds vlogen de enterhaken van den zeeroover in de verschansing van het Portugeesche schip, en toen zij gepakt hadden, liet de kapitein van het roofschip den koopvaarder tot vlak bij zijn schip optrekken.

Hageldicht vlogen de kogels over en weer.

Woedend sprong de kapitein van het roofschip op het dek van den Portugees. Dadelijk herkende Gulliver zijn scheepsdokter, Robert Purfoy, en thans wist hij ook, wien hij al het leed van de laatste jaren te wijten had.

Nauwelijks was de rooverkapitein op het dek van den koopvaarder gesprongen, of kapitein Mendez snelde naar hem toe, pakte hem met zijn sterke vuisten beet, hief hem omhoog en wierp hem met zooveel kracht op het dek neer, dat hij dood bleef liggen.

De zeeroovers waren ontzet over dezen onverwachten dood van hun kapitein. Maar de mannen van kapitein Mendez sprongen dadelijk aan boord van den zeeroover, en dreven daar de roovers op het voorschip samen, waardoor zij spoedig meester waren van het geheele schip. De roovers werden na hevigen strijd ontwapend, in het ruim gebracht en daar als gevangenen bewaakt.

Kapitein Pedro de Mendez deelde de gevangen matrozen en die van zijn eigen schip in twee ploegen, en bood Gulliver aan, zijn vroeger schip onder zijn bevel naar het vaderland terug te brengen.

Dankbaar nam Gulliver dit aanbod aan, en aanvaardde het commando over den Avonturier weder. Bij het onderzoek van het roofschip bleek dit een lading van ontzaggelijke waarde aan boord te hebben, die waarschijnlijk van vroegere tochten afkomstig was. Gulliver drong er op aan, dat kapitein Mendez dien buit als zijn eigendom zou beschouwen, maar de Portugeesche kapitein weigerde.

Na lang heen-en-weer-praten stemde Mendez er eindelijk in toe, de helft van den buit aan te nemen; hij verdeelde die helft weder in twee deelen en stond het eene deel af aan zijn wakkere bemanning, die gelukkig heelshuids uit den strijd was teruggekeerd.

De beide kapiteins besloten samen de thuisreis te maken, want het kwam hun niet veilig voor, de gevangen zeeroovers geheel te vertrouwen. Bij de bemanning van den Avonturier waren nog slechts twee matrozen uit den tijd van Gulliver's commando; met deze beiden wilde Gulliver niets te doen hebben, en daarom werden zij in overleg met kapitein Mendez op het Portugeesche schip overgebracht.

De reis werd verder goedsmoeds en zonder eenig merkwaardig voorval voortgezet. Tegen het einde van November kwamen de beide schepen te Lissabon aan. En spoedig werden alle mannen van het zeerooversvaartuig aan de rechterlijke macht overgeleverd, om hun verdiende straf te ondergaan.

Gulliver moest geruimen tijd in Lissabon blijven, als getuige in het proces, en om zijn bemanning voor de reis naar Engeland aan te werven. Gedurende dien tijd was hij de gast van kapitein Pedro de Mendez.

Toen eindelijk alles zoover klaar was, dat hij weer in zee kon gaan, nam hij hartelijk afscheid van kapitein Mendez, die hem aan boord van den Avonturier bracht.

De laatste reis van kapitein Gulliver liep gelukkig ten einde. Op den vier-en-twintigsten December, den dag voor Kerstmis, liet de Avonturier in de haven van Portsmouth het anker vallen, en om drie uur in den namiddag was Gulliver welgemoed te Redriff in zijn eigen huis aangekomen.

De vreugde, die zijn kinderen over den terugkeer van hun geliefden vader ondervonden, is niet te beschrijven. Het Kerstfeest was zoo gelukkig, als nog nooit te Redriff was gevierd. Slechts een ontbrak er, om de maat van het geluk vol te maken, de moeder des huizes, Gulliver's geliefde echtgenoote.

Helaas, zij kon niet meer deelen in de vreugde van man en kinderen.

Zooals te verwachten was, leefde Gulliver sedert die reis tevreden en gelukkig in zijn huisje te Redriff. Hij zocht in zijn werkkring als geneesheer en landheer de voldoening, die zijn veelvuldige reizen en avonturen hem niet geschonken hadden, en was onvermoeid in de vervulling van de talrijke plichten, die zijn beroep hem oplegde.





